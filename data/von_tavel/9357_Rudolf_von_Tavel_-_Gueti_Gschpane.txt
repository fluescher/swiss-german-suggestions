Gueti Gschpane





Rudolf von Tavel




		Berndeutsche Erzählung





		Verlag A. Francke AG, Bern

		[17.-20. Tausend]



		Myr Frou zum Dank





I.




		«Chumm-sä-sä-sä! Chumm, chuumm!» So het einen a mene schöne Meie-Namittag am Aarebort gäge der Tiefenau zue grüeft, und zwüschen yne het men albeneinisch öppis ghört wi ne Ton von ere Flöte. Es isch der Bylang Chrigel gsi, der Gmeindshirt vo der obere Stadt. Seelevergnüegt isch er nes stotzigs Geißwägli uuf cho, für sy Herd uf nes Bort neecher a der Stadt z’trybe. Großi War het er nid by sech gha; die isch i de Ställ gfuetteret worde, aber es paar Guschti und e Kuppele Schaf und Geiße. Und die hein ihm grad gnue z’tüe gä, wil me se nid het dörfen uf di schöne chrutige Früehligsmatte la loufe, wo d’Grasig gmäjt worden isch. E chly wyter inne, a mene Plätzli, wo me zwüsche de Chrone vo de höchen Ösche düre d’Stadt gseh het, het er syni Schutzbefolene wider ds Bort ab gla und sech uf ne vermieschete Felsblock gsetzt.

		Bim jüngere Mannevolk het der Hirt nid vil gulte, wil er nie der lysischt Gluscht verrate het, irgedwohi mit usz’rücke, wi-n-es z’sälbisch der Bruuch gsi isch. Öpper müeß doch de z’letscht o no daheim blybe, het er albe gseit, wär de o sünsch zur War luege wetti? Die dusse hörten uuf, wenn nid daheim öpper d’Sach miech, und das syge de no nid di leidischte, der Chünig David syg emel o Hirt 8 gsi. Zu syne Tierli het der Chrigel gluegt, besser nützti nüt, und niemer het ihm widerredt, wenn er albe bhertet het, synetwäge chönnt jeden Ougeblick e Leu us em Brämgarte cho, er tät ihm wi Simson d’Schnöigge verschryße. So het er mit synen Uftraggäber im beschte Fride gläbt; das het me scho syne Chleider agseh. Sit däm Ustage het er es alts verschines Barett vom Wolfgang vo Wyngarte treit, wo vor zwöine Jahre bi Novara umcho isch. D’Witwe het ihm’s gschänkt, und er isch stolz druuf gsi. Dumm isch der Bylang Chrigel gar nid gsi. Wenn er zum Byspil jitz uf d’Stadt übere gluegt het, wi si so schön und währschaft da glägen isch mit ihrne höche Muure, vom Bluetturm unden a der blauen Aare bis ufe zu de Zinne vom Golattematt-Tor, so het er sech derby öppis dänkt. Er isch nid nume stolz gsi uf sy Vatterstadt, er het sech o chönnen eryfere wägen allem Wichtige, wo drinne vor sech gangen isch. Und wil er e philosophischi Adere gha het und e fromme Ma derzue gsi isch, so het er sech o bsunders interessiert für Religion und Chilche. Er het’s nume no niemerem rächt dörfe säge, aber sitdäm me dene Herre Prediger drüber cho isch, daß si mit dem Jetzer d’Lüt zum Beschte gha hei und keis Wunder vom Himmel gscheh isch, für di vier Dominikaner-Mönche vom Schyterhuuffe z’errette, het er dem Züüg nümme rächt trouet und allimal d’Ohren aparti gspitzt, wenn öppe vo der neue Lehr öppis isch brichtet worde. Der Gedanke, daß sy schöni Stadt 9 dert äne mit allne brave Lüte drin sötti für e Narre ghalte sy, het ihm nid rächt Rueh gla, und da drüber het er o jitze nachegsinnet, währeddäm er hie uf sym Felsblock gsässen isch.

		Underdessen isch der Schatte vo der Hohliebi über d’Stadt ab gschliche. Nume di höchere Türm hei no drüberuus möge, und ds Veschperglüt vom Frouechloschter im Altebärg het scho ganz us mene blaue Dusem use tönt. Am Ängibort isch der gääl Schyn vo de Söublueme nah-ti-nah ergange, und der Chrigel het gfunde, es sygi Zyt, gäge Bärn zue. «Chumm-sä-sä-sä» het er wider grüeft, und bald sy syni liebe Vierbeinige hinder ihm här dür ds Golattematt-Tor yne glögglet. Ds Tor hinder sech, het er sy Pfyffen agsetzt und afa spile, für d’Lüt z’mahne, daß sie-n-ihm d’Stalltüren uftüeje. Eis nam andere vo syne Tierli het sech vo der Truppelen abglöst und isch linggs oder rächts i mene Chrumen under em Loubebogen oder gar dür ne Husgang in e Garte hindere verschwunde.

		Im Ougeblick, wo der Chrigel mit dem Räschte vo syr Herd gäge d’Ställ hinder em Wybermärit zue cho isch, sy vis-à-vis vo de Ställ zwee Mannen i mene Bogefänschter vom üssere Chrüzgang am Chilchhof glägen und hei mitenandere brichtet. Der eint het es vornähms, glattrasierts Gsicht mit läbigen Ougen und mene spöttische Zug um ds Muul ume gha. Das isch der Meischter Niklaus Manuel gsi, wo juscht hütt wider einisch es neus Bild zu sym Totetanz im Chrüzgang het agfange 10 gha. Dä näben ihm isch no ganz e junge Möntsch gsi mit chruse, blunde Haaren und fründleche, chly vertroumete grauen Ouge. Renatus Urghend het er gheißen und isch e junge Maler gsi, wo no nid rächt gwüßt het, wo use daß er wott mit syr Chunscht. Eigetlech het’s ne meh zu de Glasmaler zoge; aber wenn albe der Herr Manuel umewäg gsi isch, so het er de profitiert, für däm öppis vo de Finger ga abz’gugge.

		Es isch nid nume der guldig Abedschyn gsi, wo di beiden under ds Fänschter zoge het, vil ehnder di chriegerischi Musik, wo me het ghört der Chloschtermuure nah d’Gaß uuf cho. Es isch e Huuffe früsch usgrüschteti Mannschaft gsi, wo mit Pfyffen und Trummen und übermüetigem Gwaschel d’Stadt uuf marschiert isch. Vora isch uf mene schwäre schwarze Roß gar verwändt e stattleche Fäldhoupme gritte, i mene rot und wyße Rock. Mit stächigen Ouge het er alles gmuschteret, was ihm begägnet isch, und wär ihm begägnet isch, het schier mit Angscht i das verwätterete Gsicht mit der stolze Haaggenase gluegt. I der ganze Stadt isch nid mänge gsi, wo dem Ritter Albrächt vom Stein hätti dörfen offe widerrede. Das het men ihm agseh. Über ds ganze Gsicht het er glachet, wo-n-er jitz dem Bylang Chrigel mit syr Herde begägnet isch und der Herr Manuel ihm zuegrüeft het: «Due condottieri!»

		Der Gmeindshirt het richtig nid Freud gha, wo-n-er das Chriegsvolk het gseh cho. Der Chyb 11 isch ihm i Haarbode gfahre, er het dänkt: «Dir müeßet nid meine, dir nütnutzige Chronefrässer!» und het i sy Pfyffen yne blaset, was d’Backe hei möge fasse. D’Ouge hein ihm glüchtet, und d’Ohre syn ihm wi Fähnli vom Chopf abgstande.

		Di beide verschidenartige Hirte sy ganz fridlech anenandere vorby cho; aber z’hinderscht i der Reislöuferkuppele het der Übermuet sys Spil tribe, und wo der Bylang Chrigel scho dänkt, dasmal syg er unghelkt vorby cho, springt e junge rothaarige Chriegschnächt — Harsädel mit Name — us em Huuffen use, ryßt dem Chrigel d’Pfyffen us de Händ und schlängget se-n-uf ds nächschte Husdach ufe. «Wottsch ächt schwyge, du donners Lürlibueb?» het er ihm derby zuegrüeft.

		Jitz isch bim Chrigel ds Füür im Dach gsi. Er het gar nid gwüßt, was er macht, wo-n-er dem Harsädel mit aller Chraft e Stupf i Buuch git. Aber chuum het er dem Gägner sy Lyb a der Fueßspitzi gspürt, so isch er ab sym Usfall erschrocken und isch, was gisch was hesch, i ds nächschte Schüürli gsprungen und het sech i ds Heubüneli ufe flüchtet. Wo-n-er dobe gsi isch und gseh het, daß ds Chriegsvolk wyter marschiert, het er sech nid mögen ebha, nes Fellädli ufz’tue und dem Harsädel nachez’brüele: «Luushund!»

		Das ghören und umchehren isch für e Harsädel eis gsi. Er sticht mit sym Spieß gäge das Guggeli ufe. Aber der Chrigel het grad no möge gcho, für ds Fellädli wider zuez’zieh. Und chuum het sech der 12 Harsädel umgchehrt, so het er wider ufgmacht und ihm nachebrüelet: «Galgevogel.»

		Und so isch es no nes paarmal gange, bis du no anderi Harschtchnächte sy cho z’loufen und dem Chrigel dröit hei, si chöme ne cho use reiche. Ds Brüel und Glächter vo däm Mannevolk het geng meh Lüt azoge, und der Tumult isch no descht größer worde, wil di arme Guschteni, Geißen und Schaf, wo ihre Hirt hei verlore gha, hooggis booggis i der ganze Gaß umenandere gsprungen und vo de Chinder, wo se hei welle cho heireiche, erscht rächt i d’Angscht gjagt worde sy.

		I däm Ougeblick gseht der Renatus Urghend, daß e ganzi Rochlete vo schüüch gwordene Guschteni uf d’Tochter vom Meischter Sterr los rönnt, wo juscht vo der Abedmäß zur Prediger-Chilchen uus cho isch. Zum große Gaudium vom Herr Manuel rönnt er in es paarne Gümp dem Veronika Sterr z’Hülf und ma glücklech grad no gcho, für ihns us syr Drangsal z’befreie. Dermit isch si grettet gsi, aber vil ehnder als d’Guschteni si umgworfe hätte, het jitz der Blick us ihrne große sametweiche bruunen Ouge ds Härz vom Renatus überschosse. Eigetlich het er nere ja nume welle di dumme Tier vom Lyb halte; aber jitz isch’s ihm heiß dür e Magen uuf gschosse, und es isch ihm gsi, er chönni nid grad wider von ere-n-ewäg. Es isch nid ds erschtemal gsi, daß er se mit syne Blicke in aller Stilli schier gfrässe het — er isch ja gar vil bi ihrem Vatter y- und usgange — aber so frävlech 13 wi dä Ougeblick het er sech doch no nie mit nere dörfen yla. Und so het er, ohni lang z’frage, öb’s erloubt sygi, nere sys Gleit atreit und isch mit nere-n-am Chloschtergarte vorby über d’Grabebrügg.

		Underdesse het sech das Chriegsvolk über e Chrigel wyter luschtig gmacht und sy Ufueg mit ihm tribe. Under de Zueschouer het sech o der «Schlüssel»-Wirt Gunthälm, wo i sälber Zyt an allnen Orte d’Nase z’vorderscht gha het, zueche gmacht und di Chriegschnächte no meh gäge Hirt ufgreiset. Das sygi e verschleikte Chätzer, het er ne gseit, däm sölle si nume der Balg strähle, er heig’s nötig.

		Der Chrigel het aber für guet gfunde sech dür ne Garten a Wybermärit dervo z’stryche, bevor si ne sy cho abe reiche. Und so isch es nah-ti-nah wider still worde. Aber jitz sy d’Chriegslüt am Gunthälm blybe bhange. Dä het ne d’Ohre voll gschwätzt, si sölle zu ihm abe cho, eis cho ga helte, är wüssi nen öppis Bessers als ihri Hut dem Ritter vom Stein ga z’verchoufe. Das syg scho rächt, hei si-n-ihm g’antwortet, aber jitz heige si mit däm abgmacht. «E der verfluecht!» het eine gseit, «luegit, si sy ja scho um en Egge, me ghört se nid emal meh, mer müeße mache, daß mer ne nache chöme.» Chuum het ne der Gunthälm no chönne nacherüefe, he nu, so sölle si emel de hinecht no by-n-ihm vorby cho. I hälle Sätze sy si uus und dervo, ihrne Kamerade nache.

		14 Underdessen isch der jung Urghend glücksälig mit sym Veronika d’Stadt ab gwanderet. «Men isch afange bald am heiter hälle Tag nümme sicher z’Bärn», het er gseit, für in es Gspräch z’cho.

		«Ja», het ds Veronika g’antwortet, «es isch wahr, me weiß bald nümme, wo me düre söll, für däm Volk nid a d’Nase z’loufe. Was isch eigetlech o los, daß wider so vil Chriegslüt i der Stadt zsämechöme?»

		«Me rüschtet wider e Zug uf Novara. Der Herzog vo Mailand het Hülf ghöische, wil ihm der Chünig Franz wider wott abjage, was er i de letschte Jahre mit Hülf vo den Eidgenossen erstritte het. Und de söll’s de nöue gäge Genua zue gah. Aber es schynt, dert düre syg’s nid ganz luter. Me weiß no nid rächt, was der Kardinal vo Sitte wott.»

		«I ha gmeint gha, das Glöuf söll jitz ufhöre; es dunkt mi, uf d’Längi bringi das üsem Land nüt Guets. Aber me gseht scho, ds Mannevolk het der Narre dranne gfrässen und lat nid lugg.»

		«Si wüsse scho warum. Me gseht ne’s öppen a. Lueget einisch di Herre vom Stein a!»

		«Äbe», seit ds Veronika, «drum seit my Vatter geng, me söll se nume la mache. Uf ei Wäg syg’s scho nid vom Guete; aber wenn das Glöuf nid wär, so gieng z’Bärn o gar nüt, und ussert öppe de Chorherre wüßti me bald nümme, wär no ne Schybe ließ la brönne.»

		15 «Das finden äben ander Lüt o, und drum darf niemer nüt säge.»

		Uf das hi hei di beiden es paar Loubeböge wyt nüt meh gseit. Der Renatus het gmerkt, daß er druff und drannen isch gsi, in en Ascht z’saage. Und ds Veronika het sech o nid gärn la verleite, öppis Unguets vo sym Vatter z’säge. «Heit Dir nie Luscht gha», fragt es, «mitz’mache? Es mueß doch für ne junge Ma sy Reiz ha, sünsch gienge si nid eso z’schaarewys.»

		«Wenn eine da mitgeit, so mueß er de alles mitmachen und i jeden Öpfel byße, öb’s ihm gfallt oder nid. Und wüsset Dr, da cha me de bösi Sachen erläbe. Wäm’s weh tuet, d’Uschuld gseh z’lyde, louft besser nid hinder em Fähnli här. Und wenn eine nid alles wott mitmache, so heißt es de no grad einisch, er heigi ds Härz i de Hosen oder er möcht e Heilige sy. Und ohni Kameradschaft isch eine de übel versorget. I ha Gschyders z’tüe, und wenn i’s zu öppis wott bringe, so mueß i mi derzue ha.»

		«Dir heit emel e guete Meischter gfunden am Herr Manuel.»

		«Ja», seit der Renat, «das isch e Meischter, wi’s nid gschwind e zwöite git. Dä gseht heiter, das chan ig Ech säge.»

		«I glouben Ech’s; aber eis begryffen i nid: wi cha men öppis eso Abscheulechs ga male wi dä Totetanz! Alli mügleche Lüt, wo me kennt, i den Arme vo mene Totegripp! I möcht Ech gfragt ha.»

		16 «Äbe juscht grad das gfallt mir. Das würd i am liebschte sälber o male.»

		«Aber loset!»

		«Wohl, das chönnt mir’s. Juscht grad, wenn me so der Übermuet vo de Lüte gseht oder gar no z’gspüren überchunnt, da sticht ein doch ds Güegi, ne vor aller Wält z’säge: La di nume nid z’hert uus, du muesch doch einisch o da düre, wo mir alli!»

		Dem Veronika Sterr isch bi dene Worte wider i Sinn cho, daß der Renat es Findelchind gsi isch, wo scho gar mängs het müeße schlücke. Er het ihns im tiefschte Härzesgrund duuret. Und villicht het o ds Gheimnis, wo uf ds Renats Härkunft glägen isch, öppis usgmacht, daß es sech für ne-n-interessiert het. Es het ob dene Sache, wo-n-ihm da dür e Chopf gange sy, vergässe z’antworte. Erscht na mene Chehrli seit es du, wi us mene Troum use: «Ja, Dir heit eigetlech rächt.»

		Ihres Gspräch het du nümme lang duuret, vo wäge si sy underdesse scho oben am Chlapperlöubli acho, wo der Meischter Sterr Bhusig und Wärchstatt gha het. Es paar Hüser obehär isch der Renat blybe stah und het sech verabschidet; aber er het sech nid chönnen ebha, no nes paarmal umz’luege, was ds Veronika wohl gmerkt het, währed es über di offeni Stägen i d’Louben ufe gstigen isch. Wi het doch das Huus mit sym tiefe Gibelschärmen und dem uralte Räbstock, wo zwüsche de Fänschter ufe gchlätteret isch, so heimelig usgseh!

		17 Uf sym Heiwäg a d’Schouwlandsgaß ufen isch der Renat no einisch dem Heiri Harsädel und syne Kamerade begägnet, wo si juscht vo der Muschterig hei und zum «Schlüssel» abe cho sy. Der Gunthälm, en undersetzte Ma mit mene halb schlaue, halb guetmüetige Gsicht, het under der Hustüren uf se gwartet. Der Harsädel het sech breitspurig vor ihm ufpflanzet und gseit: «So, da wäre mer.»

		«’s isch rächt», het ne der Wirt g’antwortet, «chömet nume grad i ds Stübli hindere.»

		Dert het der Gunthälm syni Gäscht, wo hütt scho meh als einisch nassi Schnöuz gha hei, gheiße zueche sitzen und het nen us nere großen, achtkantige Zinnchannen afa Wy yschänke. Wenn er aber gmeint het, di Bursche würde wi erlächnet drüber härfalle, so het er sech schwär trumpiert. Der Harsädel het e chly a sym Bächer gsüggelet, d’Nase grümpft und gseit: «Das isch färndrigen Eiser. Hütt sy mer scho am Ryffwy gsi.»

		Das het der Gunthälm i d’Nase gstoche. «So, so», het er gseit, «am Ryffwy syd dr gsi? Probieret jitz numen es Bächerli vo disem, es git de nache no öppis anders.» Und derzue het er mit den Ouge blinzlet, wi wenn er wunder was für di Manne parat hätti. Dänkt het er, er well’s la druuf abcho und luege, öb si na ihrem Waadtländer no merke, was me nen yschänki. Was er ne da beizt het, isch e Chuttlerugger gsi us em Altebärg. Er het nen agä, es sygi Burgunder. Der Harsädel het gfunde, er gräzi und het di nasse 18 Schnouzhaar zwüsche d’Läfzgen yne zoge, für emel kei Tropf z’gschände. «So, so», het du der Gunthälm wyter gmacht, «dir weit also uf das Novara yne? Schad, daß i’s nid ehnder gwüßt ha, i hätt ech e gäbigere Meischter gwüßt.»

		«Ho, der Kardinal dänk», seit der Harsädel, «das isch mir nüt Neus; aber i gloube, mir syge mit üsem bas, dä versteit’s u luegt zu syne Lüte, potz tüüner yhe.»

		«Ja, ja, das wird scho sy, aber bi disem würdet dir ech gwüß o nid greuig. Gäld isch ja huuffesgnue da, u gueti Offizier het er o. Aber was de naadischt no meh wärt isch: bim Kardinal geit’s de doch für ne grächteri Sach. Wi het’s da di Jahr der Herzog vo Mailand üsne Lüte gmacht? Für ne-n-us em Dräck use z’lüpfen und d’Grinde darz’ha sy si-n-ihm guet gnue gsi, aber we’s de alben a ds Zale geit, so isch de undereinisch niene keis Gäld meh. U was hei mir für Ehr dervo, däm sys Ghudel wider ga zwäg z’mache? Da isch es doch de öppis anders, dem heilige Vatter z’diene. Da het eine, wenn’s ihm i der Wält lätz gah sötti, doch emel de no sy Lohn im Himmel. U de» — bi dene Worte het der Wirt dem Harsädel d’Hand vertroulech uf en Arm gleit und ihm zueblinzlet — «Ablaß, so vil de nume witt!»

		Der Harsädel Heiri het mit der Hand abgwehrt und gseit: «Ach was! Blaset mer doch! I hätt jitz lieber Ablaß us em bessere Feßli!»

		19 «Wart nume, wart nume! Das söll nid fähle.» Mit dene Worten isch der Vatter Gunthälm ufgstanden und zur Stuben uus gange. Underdesse hei di Chriegsmanne zsäme glachet und sy bald eis gsi, der Gunthälm söll se nid wohlfeil zum Loch wider use bringe. Und wo-n-er bald druuf mit nere volle Channe wider yne chunnt, fat der Harsädel a: «Wüssit Dr, das isch scho rächt, was Dr säget vom heilige Vatter, weder wenn’s de druuf a chunnt, für ne gueti Sach usz’rücke, so wüßt i de no öppis Bessers. Z’Venedig nide sueche si ume Spieße für gäge Türgg. Da wurde de di Heiligen im Himmel no ganz anders zable vor Freud, wenn me däm gieng ga der Gring abhoue.»

		«Scho rächt, scho rächt», meint der Gunthälm und schänkt dene Mannen y, «aber dert cha eine de luege, wi-n-er ume hei chunnt u wo-n-er der Lohn här nimmt.»

		Jitz brüelet eine vo den andere derzwüsche: «Mi nimmt’s nume wunder, daß no keine druuf cho isch, gäge Tüüfel z’wärbe.»

		«He nei», meint der Harsädel, «über die Sach cha me ja rede, weder me wott doch o wüsse, was derby useluegt.»

		Jitz hei di Chriegsmanne derglyche ta, si welle sech no überlege, öb si bim Ritter vom Stein welle blybe oder öb si zum Kardinal welle, und zwüschen yne hei si dem Wirt gä z’verstah, der Chünig Franz nähm se-n-o oder der Herzog vo Württebärg, wenn nid sogar der Cheiser. Und der Gunthälm 20 het no fei mängi Channe müeße ga reiche, für dene Bursche der Herzog vo Mailand, der Luzius vo Pistoia, wo gäge d’Türgge gworbe het, der Chünig Franz, der Herzog vo Württebärg und der Cheiser us em Chopf z’schwänke. Z’gueter Letscht isch’s ihm Angscht worde, er bringi se gar nümme zum Huus usen und müeß de no für se ga leischte, und so het er se müeßen use bröuke, ohni eigetlech z’wüsse, bi welem vo dene Fäldherre si welle ga Handgäld näh. «D’Würze wäre bschüttet», het er vor sich ane gseit, wo-n-er se glücklech i der Louben usse gha het, «jitz wei mer de luege, öb’s ma trybe.»

		Uf em Chällerstei i der Louben usse het der Harsädel, nid zu syr Freud, syni zwee jüngere Brüeder, der Ueli und der Toni, gfunde.

		«Was machet dir da?» het er se-n-abrüelet, währeddäm syni Kamerade sech über d’Gaß verzoge hei.

		«He, d’Muetter het is gseit, mir sölle di cho sueche», seit der elter vo dene Buebe. — Di gueti Frou het us Erfahrung Chummer gha, ihren eltischte, der Heiri, chönnti sech mit Trinken übertue und nere wider Verdruß machen oder uf em fyschtere Heiwäg ungfellig wärde.

		«E bhüetis!» het der Heiri, wo nid emal gmerkt het, daß er nümme fescht uf de Beinen isch, brummlet, «het si aber scho ume gmeint, i wüssi nid, was i mög verlyde?» Und zu syne Brüeder het er gseit: 21 «So machet, daß dr heichömet! I bruuchen euch nüt. Hü! Furt! Oder i schryßen ech d’Ohren ab!»

		Di beide jüngere hei für guet gfunde, sech e chly uf d’Syte z’drücke; aber mit dem guete Wille, der Heiri ganz hei z’bringe, sy si doch uf em ganze Wäg i syr Nächi blibe.

		I der früsche Nachtluft isch der Heiri wenigschtes so wyt wider zue sech cho, daß er der Wäg gfunden und ganz dütlech gspürt het, daß d’Art und Wys, wi-n-er sy Tag zuebracht het, der Muetter wenig Freud wärdi mache. Ob allem Heiloufe het er halblut vor sech ane gschwätzt und raisonniert, wi wenn er sich sälber e Verteidigungsred müeßti halte. Da drinne het ne-n-uf eismal ds ewig Liechtli gstört, wo-n-er bi der Antönier-Kapälle dür nes vergitterets Fänschterli näbe der Türe het gseh lüüchte. Das stille Liechtli, wo dert im Chor brönnt und a Eine gmahnet het, wo nid schlaft, no schlummeret, isch dem Heiri so ungläge cho, daß er unwillkürlech us der Louben use gangen isch und sy Wäg uf der Gaß furtgsetzt het. Vo Zyt zu Zyt het sy schlächte Luun i wilden Übermuet umgschlage, und wi für z’gschweigge, was ne plaget het, het er de alben afa juze; aber es isch meh es uflätigs Brüele gsi als öppis anders. Settigs het me zu sälber Zyt z’Bärn nid duldet, und drum hei di jüngere Brüeder vom Heiri Chummer gha, es chönnti doch de no so ändige, wi d’Muetter gförchtet het. Wo si i ds Chilchhöfli abe chöme, het i der stockfyschtere Nacht wi nes einzigs Stärnli 22 o hie ds ewig Liechtli im Chor vo der Nydegg-Chilche zündtet. Heiteri het’s keini möge verbreite, und vo hundert Lüte, wo dert vorbygange sy, het chuum eine druuf g’achtet. Aber dem Heiri isch es i d’Ouge gsprungen und het ne-n-in e neue Gusel bracht. Uwillig het er ihm der Rügge gchehrt und isch linggs übere dür ds Vorgärtli i ds Huus yne gstolperet, wo hinder de Butzeschybleni es anders, urüejigs Liechtli gflackeret het. Näbem Füürplatz i der Chuchi isch d’Muetter Harsädel gsässe, und di letschte Flämmli us der Äsche vom Chochplatz hei vo Zyt zu Zyt ihres runzelige Gsicht us der Fyschteri machen ufz’touche. A der andere Wand het hie und da nes schüüchs Glitzere la errate, daß dert uf em Tisch no öppis Gschirrs gstanden isch. Es isch ds z’Nachtässe gsi, wo me dem Heiri het dänne ta gha.

		Wo der Heiri yne cho isch, het er z’erscht sy Muetter gar nid gseh. Er het kei andere Gedanke gha, als i Gaden ufe ga abz’ligen und sy Ruusch ga z’verschlafe. Aber er isch chuum bis zum Füürplatz cho, so het ne d’Frag vo der Muetter gstellt: «Aber, Heiri, wo bisch jitz hütt aber der ganz Tag gsi?»

		«He, du weisch es ja», antwortet der Heiri uwirsch, währeddäm di beide jüngere vo der Türe här der Muetter probiere Zeiche z’mache, si söll ne nid reize. Aber d’Muetter fahrt furt: «Du wirsch mer doch öppe will’s Gott nid Handgäld gno ha?»

		23 «Äbewohl han i», brüelet der Heiri. «Jitz wott i, und jitz mueß es sy, u di angeri Wuche bin i scho änet de Bärge. I ma nid geng daheim hocke, wott o einischt öppis vo der Wält gseh.»

		«Aber Chind, mueß das jitz sy?» seit d’Muetter und luegt mit stöberen Ougen ihren eltischten a. Di armi Frou! Ihren isch i däm Ougeblick alle Troscht und alli Hoffnung für ihri Zuekunft wi nes alts murbs Huus zsämegfalle. Für das also het si sit dem Tod vo ihrem Ma dem eltischte borget und gchüderlet! I der Chuchi isch es eso still blibe, daß me ds Chnischteren i der Äsche het möge ghöre, bis der Heiri sech wider grüehrt und dem Tisch zue trappet isch. Dert het er sech wi nes Bloch uf e Bank a der Wand la plötschen und, ohni daß er’s nume rächt gmerkt hätti, mit dem Arm ds Gschirr abe gwüscht. Ds Ufschla vo de Schärben am Bode het ne wider um öppis meh zum Verstand bracht, und du het er der Chopf uf d’Ellbögen ufgstützt und mit glesigen Ouge vor sech anen i d’Fyschteri gluegt. Syni jüngere Brüeder sy i ihri Chammere verschwunde gsi, und er isch mit der Muetter allei blibe. Aber keis het meh nes Wort gseit. Numen e Süüfzer het hie und da no la errate, daß dert äne, näbem Füürplatz, es läbigs Wäse sygi. Über e Heiri isch jitze ds Eländ cho, und sy Ruusch het nah-ti-nah in e Hüüler umgschlage. Aber über allem däm isch er ändlech ygschlafen und erscht wider erwachet, wo uf em Füürplatz di glüejige Schyter zsämegfalle sy und ds Füür en Ougeblick 24 häller ufgflackeret het. Da isch’s ihm i sym Halbschlummer vorcho, wi wenn im Füürschyn e Heiligi dasitzen und bätte würdi, und uf ihrem Gsicht und Gwand het öppis glänzt wi Edelsteine. Da isch der Heiri erschrocken und z’grächtem erwachet und het sy Muetter gseh, wi si voll Verdruß und Chummer zur Dili ufe gluegt het. Dür ihri abg’arbeitete Händ isch der Rosechranz gloffe, und der Heiri het es paarmal nanenandere möge ghöre, wi si gseit het: «Heiligi Muetter Gottes, bitt für uns, bitt für mynen Suhn...»

		Da het’s der Heiri dürschütteret. Er het nid gwüßt, was er säge söll. — Ja, wenn er jitz no hindertsi chönne hätti! Aber hütt het er sech verchouft. — Er het sy Chopf i den Arme versteckt, und bald het ne d’Muetter ghöre schluchze. Da isch si ufgstande, isch zum Tisch gangen und het mit ihrer Hand der Chruslechopf vom Heiri gstrychlet.





II.




		Nid lang nachhär het der Renatus Urghend o scho der Wäg i d’Wärchstatt vom Meischter Hans Sterr gfunde. Die isch im Chlapperlöubli zu äbener Ärde hinden use gsi. Der Meischter sälber, es Manndli mit scho chly gräutschelige Haaren und mit mene spitz gschnittene dunkle Bart, isch am einte Fänschter vor mene schwären eichige Tisch gsässen und het an ere Schärbe gschliffe. Um ihn umen isch e settige Gräbel vo Glasbitzli, Chacheli, Gütterli und allerhand Wärchzüüg gläge, daß me fascht nid het zue-n-ihm zueche chönne, ohni öppis umz’lääre. A den andere Fänschter, a große Tischen und am Schmelzofe z’hindrscht i der Wärchstatt hei syni Gselle g’arbeitet. Ei einzige Platz isch no frei gsi. Der Meischter isch i großem Yfer über sy niffeligi Arbeit yne gchrümmt gsässe, und der Renat het sech schier nid trouet, ne-n-az’rede. Aber der Meischter Sterr het doch bald gmerkt, daß öpper näben ihm steit und het du bald vo sälber ufgluegt. «Aha, syt Dir da?» fragt er, und mit mene Blick uf d’Papierrolle, wo der Renat i der Hand gha het, fahrt er furt: «Dir bringet mer dänk di Zeichnung vom Herr Manuel.»

		«Ja», het der Renat g’antwortet, «er lat Ech la frage, ob Dir grad derhinder chönnet.»

		26 Der Meischter het e Zischlut vo sech gä, dem Renat dä Schyberiß us der Hand gno und ne-n-ufgrollet. «Wenn i nume wüßti, wie das achehre! Me weiß schier nid wo wehre, und de loufen eim no di chätzers Gselle dervo. D’Zeichnung wär schön: aber jitz sött me z’erscht no nen Ölriß dervo mache, und zu däm han i i de nächschte Tage weiß Gott nid Zyt.»

		Uf dä Bscheid het der Renat juscht grad passet, für jitz mit sym eigeten Aligen use z’rücke. «Wenn Ech dermit ghulfe wär», seit er, «so wett ig Ech der Ölriß mache.» Jitz lähnt sech der Meischter hinderen und luegt der Urghend a, wi wenn er ne wetti frage: Ja, chönnet Dir de so öppis? Der Renatus het ihm aber di Frag erspart und ihm gseit, er heigi scho vil settigi Arbeit gmacht, und wenn’s ihm rächt sygi, so well er ihm es Probstück zeige. Der Meischter het sech no nen Ougeblick bsunne, und der Renat het dervo profitiert, für no grad e Schritt wyter z’gah. «Am liebschte», het er gseit, «wett i grad z’grächtem bi Euch yträtte.»

		«Ja myn Troscht», seit der Meischter, «für das han i Euch de doch nid gnue Arbeit. Grad äxtra ne Zeichner az’stelle verman i nid.» Aber der Renat het nid so gschwind abgä. «Es wär mir glych, ne Lehrzyt z’machen und ganz vornen az’fa. I will Ech gärn heizen und d’Stube wüsche, wenn i derfür bi Euch cha d’Glasmalerei lehre.»

		«Jä lueget», seit der Meischter Sterr, «das wär schön und guet; aber am nötigschte hätt i jitz 27 e Bleigießer. Der Chueni Möuk, wo mer’s bis jitz gmacht het, isch mer dervo gloffe. Es het ne nümme glitte. Dä Löl wott mit ynen uf Novara. I han ihm gseit, so söll er mira gah, aber wenn er mer de verchrüpplet umechömi, daß er nüt meh rächt chönn i d’Finger näh, so söll er de ga luege, wo-n-er Arbeit findi.»

		«Wi gseit», het der Renat dem Meischter versproche, «i will mi allem underzieh, wenn i de d’Glägeheit finde, z’grächtem i d’Arbeit yne z’cho.»

		«He nu», seit der Meischter, «es wär am Änd um ds Probiere. Sött’s Ech de verleide, so sy mer ja de nid ghüratet.» Und so isch der Urghend scho ds morndrisch bim Meischter Sterr yträtte, und der Meischter het bald gseh, daß er a däm junge Ma ne gueti Hülf gwunne het. Der wahr Grund vo sym Yfer het der Meischter einschtwyle no nid errate. Es wär o nid liecht müglech gsi, öppis z’merke. Ds Veronika isch i der Hushaltig ufgangen und numen i d’Wärchstatt cho, wenn grad öppis Bsunders isch usz’richte gsi. Dernäbe het es gruusam vil gha z’loufen i der Stadt ume, i Chilche, Chlöschter und Säßhüser, vo wäge der Vatter het gar vil druffe gha, mit der Geischtlechkeit uf guetem Fueß z’blybe.

		Der Renat het’s wi verhäxet dunkt, daß er sit sym Ytritt bim Meischter Sterr sy Tochter no nid es einzigs Mal het zu Gsicht übercho. Daß si ihn alli Tag dür irged nes Loch oder ne Türspall gseh het, isch ihm nid müglech gsi z’merke. Nüt descht 28 minder isch ds Läben i der Wärchstatt gar nid öppe längwylig gsi. Wenn der Renat scho gwüßt het, was der Meischter Sterr als Glasmaler für ne Ruef het, so het er sech’s doch nie la troume, was für ne Verchehr i däm Chlapperlöubli gsi isch. Es isch sälten e Tag vergange, wo nid irged e geischtleche Herr, e Ritter oder Junker cho isch; me hätti chönne meine, es müeßi afange bald jedes Fänschter mit Heilige, mit fromme Ritter und mit Wappe verglaset sy, und mängisch het der Renatus Urghend im stille vor sech ane glachet, wenn er so ne Herr het gseh yne cho und de nachhär ghört het, was er dem Meischter für Ufträg git. Meh und meh het er begriffe, daß me mit schöne Fänschterschyben offebar di bluetigschte Sünde chönni abtrage, daß är also so öppis wi ne Wägchnächt uf em Wäg zur Himmelspforte worde syg. Aber näbe der heitere het di Sach für e Renat no nen ärnschteri Syte gha. Er het zu dene Möntsche ghört, wo vo Chindsbeinen a ne bsundere Zug zur Wahrheit i sech tragen und drunder lyde, wenn si gseh, daß öpper uf Chöschte vo der Wahrheit zu mene bsunderen Ansähe chunnt. Wi meh daß er dadrüber nachegsunne het, descht meh het’s ne dunkt, i der damalige Zyt sygi gar grüslech vil Lug und Trug a der Tagesornig und der Schyn gälti alles. Sy Arbeit het ne-n-alli Bott wider uf settigi Gedanke bracht, und mängisch het er sech ob allem Zeichnen in e stille, heilige Zorn über d’Schlächtigkeit vo de Lüt yne g’arbeitet. Er hätti 29 vil drum gä, wenn er öpper gfunde hätti, däm er hätti chönne z’grächtem ds Härz lääre. Aber juscht wil er gseh het, wi sälte d’Lüt sy, wo da druuf ygange, isch ihm d’Nütnutzigkeit vo der Wält no descht erger vorcho. Dem Meischter Sterr het er mit settige Sache nid dörfe cho; dä wär nid zfride gsi, wenn d’Lüt amene schöne Morge drüber trohlet wäre, daß der lieb Gott weder mit Seelemässe, no Cherze, no Glasschybe z’gschweigge sygi. Dem Herr Manuel, wo dem Renatus sälber über die Sache d’Ougen ufta het, het er o nid all Ougeblick dörfe sys Leid chlage. Und wenn er scho alli Tag zue-n-ihm chönne hätti, so wäri dermit sys Verlangen erscht no nid gstillet gsi. Ihm het, ohni daß es ihm rächt klar gsi isch, no öppis anders gfählt als Ghör und Rat vo mene guete Fründ. Was ihn plaget het, isch nid numen es Gspinscht vo Gedanke gsi, es isch ihm us der Tiefi vo sym Härz ufe cho und het wider zu mene Härz welle. Mängisch het’s ne dunkt, er möchti uf d’Gaß use ga stah und ’s allne Lüte säge. Ds ganz Bärnervolk hätt ihm sölle lose. Wenn er nume Prieschter wär und uf ne Chanzle chönnti! Handchehrum isch es ihm de wider ganz anders z’Muet gsi, und er hätti lieber numen ei einzige Möntsch gfunde, wo-n-ihm sy Lascht abgno hätti, aber de eine, wo-n-ihm mit syr ganze Seel darhätti und ihm einzig ghörti. Der Renatus het wohl gwüßt — oder het er sech das numen ybildet? — daß das Wäse, wo-n-er gsuecht 30 het, mit ihm under em glyche Dach isch, und das het ihm o ghulfe sech lyde.

		Frylech, i dene Tage hätti’s däm guete Renat gar nüt abtreit, bi de Lüte sys Leid ga z’chlage. D’Stadt Bärn het gsurret wi nen Imb, wenn er wott stoße. Der Zug ga Novara het allne Lüte z’tüe gä, und dernäbe het me chuum no Zyt gfunde, a ds Ässen und ds Trinke z’dänke. Am nüünte Meien isch di userläseni Mannschaft mit Wehr und Waffen uf em Platz vor der große Chilche versammlet worde. Me het se no einisch gründlech gmuschteret, und wo me gfunde het, es sygi dert düren alles i der Ornig, so het me se no ghörig mit Weihwasser gsprützt. Der Lütprieschter het nen Absolution gä und ne gseit, jitz sölle si de aber Sorg ha zu ihrem geischtleche Gwändli, daß es de no suber sygi, wenn’s nen öppen im Mailändische sötti a ds Läbige gah. — Und du het der Imb gstoße.

		Wenigi Minute nachhär isch der Renatus Urghend — er het juscht grad e prächtige Ritter zeichnet, wo i heiliger Eifalt vor em Cruzifixus chnöilet — vo syr Arbeit dür nes Grumpel ufgstört worde. Alles im Huus, was Bei gha het, isch i d’Louben use gsprunge, für ga z’luege, wi der Ufbruch d’Stadt ab cho isch. Us em blauschattige Schluuch vo der Junkeregaß vüre hei di große Trummle gruret und grumplet, und di übermüetige Pfyffetön sy de Wänd nah ufe gchlätteret und dür d’Fänschter i di muffige Stube gsprunge. Und 31 du isch es uf eismal us der Gaß vüre broche, wi gstouets Wasser, und i mene volle, glänzige Schwall dür di bogeni Gaß vom Stalden ab gströmt. Wi us Yse gosse, isch uf sym mächtige Roß der Ritter vom Stein in ere chunschtvoll gschmidete Rüschtung dem Huuffe vora gritte. Und hinder ihm här hei di sächshundert Spießen und di blanke Sturmhuben usgseh wi ne Fluß im Sunneschyn. Z’mitts drinne het im bluetig rote Fäld der Bäremutz gflatteret. Z’beidne Syte vom Chriegsvolk, voruus und hindedry isch alles, was hütt derwyl gha het, uf der Gaß umez’fahre, mitgloffe, und dä farbig und glänzig Chlumpe het di ganzi Gaß bis a d’Muure vo de Hüser usgfüllt und im Sturmschritt alles, was nid niet- und nagelfescht gstanden isch, vor sech här oder uf d’Syten use gstoße. Hätti me der eint oder ander vo dene Manne gfragt, er hätti chuum chönne säge, wohi daß es gang und warum, aber im ganzen isch e Wille gsi, wo alles a eim Huuffen unufhaltsam furtgrisse het. Was hätt da eine dergäge welle? Und doch het’s nid a settige gfählt, wo, wenn si doch nid der ganz Schwall hei chönnen ufhalte, gärn emel öppis druus use grettet hätte.

		Di allgmeini Ufregung het’s mit sech bracht, daß der Renat bim Usespringe sech grad zwüschem Veronika und dem Meischter het chönnen a ds Gländer chäse, für das Spektakel cho z’luege. So vil ihri Ougen uf eismal da hei z’gseh übercho, isch es ne doch nid etgange, daß grediübere, vor em 32 Frienisbärger-Säßhuus, di alti Frou Harsädel uf e Zug passet het. Und wo si cho sy, het das bringe Froueli sech a Ritter vom Stein zueche gmacht. Du isch si für üsi Lüt vom Chlapperlöubli hinder ds Ritters Roß verschwunde, und me het nume gseh, wi der Ritter der Chopf schüttlet und mit der Hand liecht abwehrt. Daß di gueti Frou i Huuffen yne na ihrem Heiri grüeft het, het bi däm Lärme chuum öpper ghört. Es het es Gstürchel gä, d’Frou Harsädel isch z’Bode cho, und wo se-n-ändlech e minder grobe Ma ufgläsen und uf d’Schwelle vom Frienisbärger-Huus gschleipft het, isch der Heiri scho lang vorby gsi. Öb er se gseh oder ghört het, hätti niemer chönne säge.

		Wo ds gröschte Gstüchel vorby gsi isch, het me vor em Frienisbärger-Huus es Gständ gseh, und d’Muetter Sterr het zu ihrer Tochter gseit: «Das isch d’Frou Harsädel gsi, was het’s nere-n-ächt gä, där arme Hutte? Es dunkt mi, die hätti nöue sünsch scho Verdruß gnue mit ihrem Schlingel, dem Heiri.»

		«Si hei se-n-überschosse; i will ga luege, was si het.» Mit däm isch ds Veronika flingg wi nes Gemschi d’Stägen ab uf d’Gaß gsprunge. Es het aber doch no ghört, wi der Renat meh für sich als zu öpper anderem gseit het: «Äbe, so geit’s. Das isch jitz eso der Bruuch. Wär nid mit dem große Huuffe louft, wird eifach überrochlet.»

		Um di armi Frou Harsädel ume hei d’Lüt es grüslechs Gheie verfüehrt. Si isch übel gstüpft und trappet worden und het der Chopf uf em 33 Pflaschter ufgschlage gha, so daß si blüetet het. Aber no gäb daß öpper Hand agleit het, für nere z’hälfe, hei d’Lüt ufbegährt über di uwatlige Bursche, wo däwäg chöme cho z’schießen und nid emal luege, wo si trappe. «Das geit halt eso», het der Sigerischt vo der Nydegg gseit und derzue d’Händ verworfe, «so nes schitters Froueli sött’s halt nid welle zwänge, dür ne settigi Trybete düre.»

		«E, si het halt dänk ihre Bueb, der Heiri, no welle ga bhüete», het e Nachbarin ygworfe, «si isch halt gar e gueti gsi zue-n-ihm. Gället, Muetterli?»

		«Ja nöue schier», het der Sigerischt furtgfahre, «verdienet het er’s emel nid, dä Uflat. Für dä wär’s emel nid schad, wenn er nid umechäm.»

		Jitz isch di Verwundeti läbig worde, und i ihri Ougen isch Füür cho; aber ds Veronika Sterr het se nid la zu Wort cho. «Chönnet Dr loufe?» het es d’Frou Harsädel gfragt und probiert, se-n-ufz’stelle. Da fragt wider öpper: «Wo sy ächt aber ihri Bursch? Die sy o nie umewäg, wenn me se bruuche chönnti.» — «Seh, hälfet dir mer lieber, statt no lang z’dampe!» het ds Veronika resolut befole. Aber wo der Sigerischt het welle Hand alege, het d’Frou Harsädel ufzoge, und si wär ihm a Chopf gfahre, wenn er nid d’Nase hindere gha hätti. So het er’s gschyder gfunde, ds Fäld de Wyber z’überla, wo o ganz guet alleini hei möge gfahre.

		Bi ds Sterrs äne het sech underdesse ds Mannevolk i d’Wärchstatt verzogen und d’Arbeit 34 wider ufgno. Wär der Meischter nid derby gsi, so hätti me jedefalls ds Tagesereignis no wyter erörteret; aber der Vatter Sterr het’s nid gärn glitte, daß me bi der Arbeit dampet het. Der Renatus het mit Flyß a sym Ritter umezeichnet. Derby het’s ne-n-aber dunkt, es well ihm hütt nid vo der Hand, wi-n-er’s gärn hätti. Item, er het einewäg bis z’Mittag wyter gschaffet und isch nach em Ässe mit dem glychen Yfer wider derhinder gange, bis daß ds Veronika sym Vatter isch cho ds z’Vieri bringe.

		Das isch sünsch gwöhnlech so vor sech gange, daß i der ganze Wärchstatt nume niemer öppis dervo gmerkt het. Aber hütt het ds Veronika sech nid mögen ebha, en Ougeblick näbem Renatus blybe z’stah und ihm z’säge: «Was heit Dir eigetlech dä Morge gmeint, wo Dir gseit heit, es sygi jitz Bruuch, daß, wär nid mit dem große Huuffe loufi, eifach überrochlet wärdi? Heit Dir öppe sälber scho so öppis erläbt?»

		«O», seit der Renat, «überschosse het mi grad no niemer; aber daß me’s nid gärn gseht, wenn eine sy eigeti Meinung het, das cha me doch eigetlech alli Tag erläbe.» Ds Veronika het sech mit däm Bscheid nid zfride gä und het no wyter welle wüsse, wi-n-er das meini. Und wi meh daß er het la errate, was ihm so vil het gä z’dänke, descht meh hätti ds Veronika möge wüsse, und so het eis Wort ds andere gä, bis daß der Meischter Sterr uf sym Schämel het afa ranggle. Si hei zwar nume hübscheli 35 zsäme gredt, aber doch grad lut gnue, für daß es ne het möge störe. Und wo-n-er du gfunde het, jitz heige si lang gnue uf syne Närve gharfnet, het er du sy Pänsel abgleit, sech umdräjt und mit syne stächigen Öugli gseit: «So, es tät’s jitze!»

		Der Renat het di Blicke verstanden und isch e chly i der Chlemmi gsi. Er hätti se gärn dem Veronika, wo sym Vatter der Rügge gchehrt het, welle wyter gä, und doch het er’s nid rächt über sech bracht, der Meischterstochter ds Wort abz’schnyde. Da chunnt ihm, grad im rächten Ougeblick, en andere z’Hülf. Me ghört schwäri Tritte vo öpperem, wo im fyschtere Gang usse d’Türe vo der Wärchstatt suecht. Ds Veronika springt, no bevor der Meischter ihns gheiße het ga luege, zur Türen und füehrt under ehrerbietigem Grueß e geischtleche Herr yne, wo offebar hie meh oder weniger daheime gsi isch. Der Meischter Sterr isch gar grüslech zwäggschossen und het sy Gascht mit ungwöhnlecher Höflechkeit zu mene große Fauteuil gfüehrt, wo für settig Lüt grad vis-à-vis vo mene Fänschter mit de neuischte Schyben äxtra parat gstanden isch. Der geischtlech Herr het sech mit mene Süüfzer i dä Großvatterstuehl nidergla und der Schweiß vom Chopf gwüscht. Us em Gspräch, wo-n-er mit dem Meischter gfüehrt het, het der Renatus chönnen errate, daß dä Herr irgedwo im Bärnbiet öppis het gha z’bedüten und daß es um ne größeren Uftrag isch z’tüe gsi. Er het sech aber nid wyter drum gchümmeret, bis er 36 undereinisch merkt, daß dä Schyberiß, wo-n-är sälber grad dranne g’arbeitet het, mit däm Herr öppis z’tüe heigi. Der Meischter füehrt sy Gascht zum Renat und seit ihm: «I ha mer’s öppen eso dänkt.» Der Renatus isch ufgstanden und het der Bsteller vo sym Chunschtwärk gwunderig agluegt. Potz Gugger! het er dänkt, dä weiß allwäg, was er wott. Es isch es Imperatore-Gsicht mit charakterfeschte Runzle gsi, aber i sym ärnschte Blick isch e gwüssi vätterlechi Güeti gläge. Ganz öppis anders het der Renat hingägen i däm Ougeblick im Gsicht vo sym Meischter gläse. Dä het der Chopf gschüttlet und mit mene spöttische Zug um d’Muleggen ume zum Renat gseit: «Eue Ritter macht ja nes Gsicht, wi wenn er e Hungankeschnitte mit Pfäffer druffe gässe hätti!» Der geischtlech Herr het glachet und gseit: «’s isch aber gar nid übel. Me sött’s eigetlech grad eso usfüehre. Grad eso sötte di meischte vo dene Herre gmalet wärde, wo sech uf ihrne Stiftunge löj la konterfeie. Ihri Gottsäligkeit isch doch mängisch uf ne gspässigi Art gwürzt.»

		«Das isch äbe grad, wenn’s mer erloubt isch, o öppis z’säge, der Gedanke, wo-n-i bi der Arbeit nie los wirde», seit der Renat ganz zuetroulech. Der geischtlech Herr muschteret uf das hi der Renat vo Chopf bis zu de Füeße, leit ihm d’Hand fründlech uf d’Achslen und seit ihm zur Verwunderung vom Meischter Sterr: «I gloub, es gieng mir o so, wenn i settig Sache male sötti.»

		37 Wo si wider allei gsi sy, het du der Meischter Sterr sym Ghülfe brichtet, das sygi der hochwürdig Herr Thüring Rust gsi, der Abt vom Benediktiner-Chloschter z’Trueb. Das sygi eine vo syne beschte Chunde, aber er gloubi sälber o meh us Freud a der Chunscht, als wäge der Religion. Dem Renat isch es leid gsi, daß dä Herr eso wyt vo Bärn wäg wohni, mit däm hätt er jitz für sys Läbe gärn e chly brichtet.





III.




		Vo Pfyffen und Trummle het me zwüsche de Stadtmuure vo Bärn nüt meh ghört. Der Ritter vom Stein isch mit syne Manne dür ds Sibetal uuf und über Äle dem Sankt Bärnhards-Bärg zue marschiert, und daheimen isch es jedes schlächt und rächt syr Arbeit nachegange. So het o der Herr Niklaus Manuel, wo währed dem Sammlen und Trülle vom Chriegsvolk us sym gwohnte Glöis isch usecho gsi, sy Wärchstatt wider im Chrüzgang vom Prediger-Chloschter ufgschlage. D’Sunnen isch scho höch am blaue Himmel gstanden und het glaarig i stille Fridhof abe zündtet, wo d’Vögeli im verwilderete Rosegstrüpp gschnäderet und gjubiliert hei. Es isch nid öppe di allerbeschti Ornig gsi i däm Fridhof, wil me zu sälber Zyt uf schöne Greber nid aparti vil gha het und’s niemerem isch i Sinn cho, a menen Ort ga z’gartne, wo me schicklecherwys nid het chönne Gköch pflanze. Es isch aber nüt descht minder schön gsi i däm verwahrlosete Garte, wil uf mänger Stude scho Chnöpf ufgange sy und hie zwüsche de höche Muuren uf jedem Börtli ganzi Chettene vo de schönschte Söublueme glüchtet hei, währeddäm si dussen uf em freie Fäld scho am Versaame gsi sy. Mänge het sech us em Lärme vo der Gaß gärn i das schönen Eggeli verzoge, wo’s ein jitze so rächt 39 a d’Uuferstehung het gmacht z’dänke, und bsunders gärn het me sech yne gschliche, wenn men öppe grad no dür di offene Fänschter d’Mönchen i der Chilche het ghöre singe.

		Hütt frylech het me nüt eso ghört. Im Gägeteil, us em Chrüzgang sy vo Zyt zu Zyt ruuchi Mannsstimme lut worde. Albeneinisch het me der Meischter Manuel ghören uflache, daß es im Gwölb dröhnt het. An e Pfyler aglähnt, isch e große, schwäre Ma uf der Brüschtung gsässe, und das isch der Bolei Gantner gsi, der «Sunne»-Wirt, wo dem Maler als Cheiser im Totetanz het müeße cho sitze. Der Gantner isch nid numen en imposante Ma mit mene prächtige Patriarchebart gsi, er het o Freud gha a sym stattleche Vermöge, wo-n-ihm erloubt het, es Bild i Totetanz z’stifte. Es het ne gar tuusigs luschtig dunkt, der Cheiser z’mache, und dem Maler het er zum beschte gä, was är alles astellti, wenn er z’grächtem Cheiser wär. Wo si am beschte dranne gsi sy, ghört men e Tür schletze, und wo si umeluege, chunnt vom Chloschter här e jüngere, vornähm agleite Ma uf se zue.

		«Aha», seit der Herr Manuel, «da chunnt der jung Römerstall. I mueß däm gschwind Bscheid gä.»

		Der Meischter Gantner het nüt anders gloubt, als das sygi o eine, wo im Totetanz welli verewiget sy, und dä chöm ne jitz cho ablöse. Derwärt gsi wär es sech scho, vo wäge der Herr Claudius von Römerstall isch eine vo de schönschte Manne 40 gsi, wo me z’Bärn het welle gseh, gwachse wi ne Tannen und glimpfig wi nes Wydli. Sy Bärner-Schädel isch wohl verwahret gsi i mene Schopf vo brandschwarze Chrusle, und i sys wätterherte Gsicht het der heiter Blick vo syne blauen Ougen e läbigen und gweckten Usdruck bracht.

		Der Herr Manuel het sech nid lang mit däm neue Gascht versuumt. Er het öppis mit ihm verabredet, und wo der Herr von Römerstall wider furt isch, het er dem Bolei Gantner erzellt, dä jung Ma heig ihm en Etwurf zu nere Fänschterschybe bstellt, wo-n-er dert änen i d’Kapällen am Büchse-Huus welli stifte, us Dankbarkeit derfür, daß er vo de Blatere verschont blibe sygi, währeddäm um ihn ume so mängs heigi müeße dra gloube.

		«Das wird dänk de der heiligen Anna sölle gälte», meint der Gantner, «die söll bsunderbar guet sy gäge d’Blatere.»

		«E natürlech», seit der Maler, «die het i de letschte Jahre z’Bärn gar grüslech vil müeße lose.»

		Der Herr Manuel het nah-ti-nah gmerkt, daß sym vierschrötige Modell d’Geduld hübscheli usgeit und het ihm du gäge Mittag gseit, si welle’s jitz für einschtwyle la guet sy, wenn de öppis müeßi nachebesseret sy, chönni me ja de geng no luege. Der Maler het’s gar guet chönne mit dem Zytturm-Cheiser — so hei d’Lüt dem «Sunne»-Wirt gseit — und dä het sy Vorteil gha derby. A menen Aben isch nämlech der Herr Manuel kei rare Gascht gsi i der «Sunne». Und wenn men albe 41 gwüßt het, daß är dert sitzt, so het sech de no gar mänge zueche gla, bsunders settigi, wo sech uf irged en Art mit der Chunscht abgä hei.

		Ei Abe, wo der Herr Manuel wider a sym gwohnte Plätzli i der Trinkstuben obe gsässen isch, het sech o der Renatus Urghend zueche gmacht, und wil sünsch no niemer da gsi isch, het er vo der Glägeheit profitiert, für sym verehrte Lehrer grad e chly der Chratte z’lääre. Es syg ihm mängisch grad, wi wenn er nid mit guetem Gwüsse chönnti bi syr Arbeit blybe, het er ihm gchlagt. Es heig ne scho mängisch gluschtet, alles z’verryßen oder e Stei dür di schönschti Schybe düre z’trybe, wenn er ob allem Zeichnen oder Male so drüber nachedänkt heigi, was da für ne Hüüchelei drinne stecki und wi wenig ds Tue und Trybe vo de Stifter mit dem Bild vo der Schybe harmonieri.

		«O myn Troscht», het der Herr Manuel g’antwortet, «das gyget ungfähr glych guet zsäme wi öppe gwöhnlech ds wahre Wäse vo de Möntsche mit der Gattig, wo si sech gäbe.» Er het sym junge Fründ e Bächer vom Besseren ygschänkt, wo-n-er juscht vor sech gha het, und furtgfahre: «Dir heit ganz rächt, und es freut mi, daß Dir das o gspüret. Aber me mueß d’Lüt näh, wi si sy und sech nid mit dem Erger über ihres Trybe di eigeti Läbesfreud ga z’schande mache. Dernäbe wei mer nid vergässe, daß juscht grad üsi Chunscht e famosi Waffen isch für d’Wahrheit. I üsi Arbeit wei mer yne legen und yne schaffe, was is ds Härz füllt. 42 Es cha nid gschwind öpper schöner und dütlecher reden als e gschickte Maler. Mer wei de Lüte d’Wahrheit under d’Nase male, so chreftig und so farbig, daß si se nachhär gar nümmen us den Ougen use bringe. Mer wei de luege, öb das uf d’Längi nid öppis ma usrichte. Also nume Muet gfasset und nid nahla, bis daß Dir verstandet, mit Eune Strichen und Farbe so z’rede, daß der Widerhaarigscht mueß säge: ‹Wohl, dä het rächt, so isch es.›» Und wo der Renatus uf das hi der Meischter mit dankbare, heitere Blicken aluegt, leit ihm dä d’Hand uf en Arm und seit: «Und de z’letscht und am Änd, Urghend, sy mir de o nid bloß Chünschtler, mer sy de o no Möntschen und wei dra dänke, daß men o uf allerhand anderi Manier sy Ma cha stelle. Wenn i einisch gseh, daß der Ougeblick cho isch, so legen i de unbsinnet der Pänsel i d’Tischdrucken und schnalle my Dägen um. I gloube geng, wenn de d’Lüt einisch z’grächtem begriffe hei, was i ne mit dem Pänsel predige, so isch es de Zyt, sech ufz’machen und uf nen anderi Manier mit ne z’rede. Und das tuen i de, i bin Ech guet derfür.» Der Meischter isch währed dene letschte Worte warm worde, und under syne füürige Blicken isch es dem Renat nid schwär gfalle, ihm z’gloube, was er gseit het. Si hei ihres Gspräch nid chönne wyterspinne, wil underdessen anderi Lüt use cho sy und gfragt hei, öb’s erloubt sygi, zueche z’sitze.

		43 Der Herr Manuel het sech ganz gärn mit nen ygla. Mänge het albe dä z’Abesitz gchüschtet und sech bi mene guete Tröpfli la gah, ohni im gringschte z’merke, daß ihm der Meischter i ds innerschte Gänterli yne luegt und erratet, was er vo Gott und der Wält dänkt. So isch der Niklaus Manuel je länger descht besser drüber cho, wo der Schueh ds sältmal ds Bärnervolk drückt het. Er het o nid zu dene ghört, wo keim andere Möntsch zuetroue, daß er öppen o no nes offes Oug und e klare Verstand heigi. So het er sech ganz gärn mit dene Mannen ygla, wenn si öppe hei welle wüsse, warum är Manuel dises oder das juscht grad eso und nid anders gmacht heigi. Natürlech isch bi dene Frage gar mängisch o ne bloße nütnutzige Gwunder derhinder gsteckt. Aber der Maler het sech da druus nüt gmacht, und wenn si öppen einisch an ihm umedrückt hei, für z’vernäh, wär alles im Totetanz no söll ufmarschiere, so isch er o dadruuf ygangen und het dem einten oder andere mit dem ärnschtischte Gsicht vo der Wält e ghörige Bär aghänkt. Het er gmerkt, daß es einen öppe gar gluschteti, o no im Chrüzgang mit dem Sägessema ga ne Hopser z’ha, so het er ihm gseit, er söll sech nume no chly lyde, er chömi de villicht no ehnder dra, als ihm lieb sygi.

		So isch emel hinecht o da drüber gredt worde; aber der Meischter het keine zum Tanz engagiert. «Hingäge», het er gseit, «hätt i nüt derwider, wenn mir rächt e schöni Frou oder es nätts Meitschi 44 über e Wäg lief, wo mer als heiligi Anna wetti cho häre sitze.»

		Chuum het dem Bolei Gantner sys Töchlerli, wo hinden i der Stuben am Buffert gschäftet het, das ghört, so het es Mittel und Wäg gfunde, um e Tisch ume z’fisle, für so guet wi müglech dem Meischter i d’Ouge z’gä. Dem Herr Manuel isch es aber erspart blibe, nere-n-abz’winke. E Stammgascht, wo no ds bösere Muul gha het, het ihm der Bscheid vorewäg gno und dem Töchterli gseit: «Was wottsch du da? Du wirsch dir doch nid öppen ybilde, du glychisch der heilige Sankt Anna? Wenn me settigi Schnäggen-Ouge het und es Muul wi ne Zougge, so mueß me nid no uf jedi Helge welle!» Es anders hätti uf das abe gwüß Ougewasser übercho; aber dem Meischter Bolei sys Töchlerli, wo alli Tag e Kuppele Mannevolk bim Wy het gseh binenandere sitze, isch a grobs Gschütz gwanet gsi und het sech nüt druus gmacht.

		E jede, wo am Tisch gsässen isch, het en Ougeblick drüber nachedänkt, öb er nid i syr nächschte Verwandtschaft so ne heiligi Anna wüßti; aber keinen isch galant gnue gsi, für öppe syr bessere Hälfti di Ehr zuez’erchenne. Nume der Gunthälm, wo hinecht o am Tisch vom «Sunne»-Wirt gsässen isch, het en Ougeblick drann umegmacht, sech mit syr Frou vüre z’la. Er het scho lang gfunde, är hätti o i Chrüzgang ghört, und zwar als Kardinal, wäge syr Verehrung für e Kardinal Schirmer; aber für das het er dem Meischter Manuel gar nid passet. 45 Di andere hei das gwüßt und der Gunthälm gärn dermit ufzoge, und drum het er hinecht mit syne Gedanke nid dörfen use rücke.

		Der Herr Manuel het syni Blicke vo eim zum andere la loufe, bis si undereinisch am Renat bhanget sy. Da seit er: «Jitz chunnt mer e guete Gedanke.» Meh het er nid la verlute, wil er dem Renat ganz dütlech am Gsicht het chönnen abläse, wän är für ds beschte Modell aluegi. Erscht, wo du di Gsellschaft usenandere gangen isch und der Gunthälm im Stägen-abgah halblut zu sym Nachbar seit: «Es schynt, der Manuel findi, sy eigeti Frou gäb o nid di schönschti Heiligi», het der Maler sy Schüeler uf d’Syten use gno und ihm der Uftrag gä, er söll’s luege z’reise, daß ihm der Meischter Sterr bi der nächschte Glägeheit sy Tochter i ds Huus schicki; aber bi Lyb und Stärbe söll er ihm nid verrate, was er mit nere vorheig. Sobald der Renat erfahre het, daß es um ne Schyberiß z’tüe sygi, wo de speter dür syni Händ söll gah, isch er Füür und Flamme derfür gsi und het scho di halbi Nacht drüber nachedänkt, wi-n-er’s de well achehre, für ds Veronika dem Herr Manuel i d’Händ z’spile. Das isch nid so liecht gange. Es wäri doch ufgfalle, wenn er so ohni wyters der Meischterstochter hätti gseit, si sölli zum Herr Manuel use. So isch ihm nid vil anders überblibe, als geduldig der Momänt abz’warte, wo-n-es unuffällig het chönne gscheh. Und dä Momänt isch cho, wo einisch der Meischter Sterr 46 über Land gangen isch, für in ere Chilchen es Fänschter ga i d’Ornig z’tue. Da het der Renatus sech am Schmelzofe z’tüe gmacht, und du isch er gschwind i d’Wohnstube vüre, dem Veronika ga säge, er wüssi sech nid z’hälfe, es wäri da öppis dem Herr Manuel ufe z’bringe, wo pressiert, und är sälber dörfi dä Vormittag nid vom Ofe wäg. Ds Veronika het no gfragt, öb de nid eine vo dene Gselle gah chönnti. Aber der Renat het grüslech nötlech ta, me chönni nid e jede dermit schicken und är chönni d’Gselle nid us der Wärchstatt la, me wüssi ja, wi de das albe gang, einisch zum Huus uus, chöme si de keinisch ume.

		So isch dem Veronika wohl oder übel nüt anders blibe, als sech uf e Wäg z’mache. Und wenn es sech scho chly geniert het vor em Herr Manuel, so het es sech doch uf der andere Syten o wider gfreut, mit ihm zsämez’cho und ne ghöre z’brichte. Zu irged menen andere — und wär es der vornähmscht gsi — wär ds Veronika gange grad, wi-n-es gsi isch, aber amene Maler, wo me von ihm gwüßt het, daß er gärn allerhand Lüt konterfeiet und’s im Bruuch het, se druuf hi az’luege, het es nid wellen im grauen Alltagschittel under d’Ouge cho. Drum het es dänkt, so erschröcklech wärd es öppen o nid pressiere mit däm Uftrag, und isch z’erscht no einisch mit dem Strähl dür d’Haar gfahre, het se-n-in es schöns Netzli bunden und der heiterblau Sunntigrock mit de gschlitzten Ermel agleit.

		47 «So rächt!» het der Renatus dänkt, wo du ds Veronika i d’Wärchstatt isch cho reiche, was es dem Meischter Manuel het sölle bringe, «so chönnti me sech jitze scho ehnder ne Heiligi vorstelle.» Ds Veronika het wohl gmerkt, daß der Renatus a däm Ufzug wohl läbt; aber es het dänkt: «Du muesch nid meine! Das Mal gilt’s amenen andere», und het sech ahnungslos uf e Wäg gmacht.

		Im Egghuus z’underscht a der Cheßlergaß, wo der Herr Manuel gwohnt het, wär’s du no bald lätz gange. D’Frou Manuel het dem Veronika im Stägehuus welle d’Sach abnäh und’s wider la loufe. Si het nöue nüt druffe gha, daß albe so gsunntigeti Frouen und Töchtere zu ihrem Ma z’Visite cho sy. Glücklecherwys het der Maler vom Fänschter uus ds Veronika gseh cho und het sech’s nid welle la etwütsche. Er het’s gheißen yne cho und ’s mit dem unverdächtigschte Gsicht vo der Wält gfragt, öb es nid der Zyt heigi, en Ougeblick z’warte, er well ihm de grad wider öppis mitgä für e Meischter Sterr. Ds Veronika het nüt derwider gha vorz’bringen und isch getroscht uf mene Bänkli i der Fänschternischen abgsässe, währeddäm der Meischter grad vis-à-vis von ihm a sy Arbeitstisch zueche gsässen isch und dert uf menen ufgspannete Papierbogen öppis het afa zeichne. Dernäbe het er zum Schyn d’Rollen usgspreitet, wo-n-ihm der Renat zuegschickt het, und derglyche ta, er tüej öppis dert druus kopiere. Er het derzue brichtet vom Wätter, vo de Lüt und vo Hushaltigssachen 48 und sech fründlech nam Meischter Sterr erkundiget. Ds Veronika het uf alles Bscheid gä, sy Freud gha a der witzigen Art vom Maler und sech derby nüt wyters dänkt. Nume het es gfunde, der Meischter luegi nöue gar vil vo syr Arbeit uuf.

		Das isch öppen e Viertelstund lang eso gange. Du leit sech ungsinnet der Herr Manuel zrück, blinzlet eso eigets, leit der Chopf uf d’Syten und luegt ds Veronika vom Chopf bis zu de Füeße ganz gspässig a. Das isch ihm doch du kurios vorcho. Es wird rot, springt uuf und seit: «Ja, was mueß das eigetlech gä? — Tüet Dir eigetlich mi abmale?»

		«Abmale?» seit der Herr Manuel, «i male doch nid!»

		«Dir heit mi abzeichnet!» Mit däm geit ds Veronika schnuerstracks um e Tisch umen und stellt sech hinder em Meischter uuf. «Hingäge!» seit es, «wär het Euch das erloubt?»

		«E, warum sött i nid?» antwortet der Maler und lachet ob däm uwillige Gsicht vom Veronika, «isch es öppe nid guet troffe?»

		«Emel afange so alt gsehn i de nid uus», meint’s. «Was söll es überhoupt gä? Für wän isch das? Daß es de nid öpperem i d’Händ chunnt, wo mi kennt! Nei gwüß — und de chnöilet de no eine da dervor. I wott nüt vo däm.» Ds Veronika het alli Gattig gmacht, ds Blatt welle vom Tisch wägz’ryße; aber der Maler het no zur rächte Zyt sy Arm chönne derzwüsche ha und es Unglück verhüete. 49 «Tüet Ech nume nid ergellschtere! Es isch sech nid derwärt. I will Ech grad säge, was es gä söll. Das git en Anbättung vo der heiligen Anna zum Dank für Verschonung mit de Blatere — drum han ig Ech o chly elter müeße mache, als Dr syd. — Di Schybe chunnt in es Chilchefänschter, und wenn si einisch hanget, so ma kei Möntsch meh erchenne, wi di heiligi Anna zum Gschlächt gheiße het.»

		«Öppe hoffetlech nid», meint ds Veronika, «dänket doch o: so dürsichtig vor allne Lüten a mene Fänschter z’hange!»

		Der Meischter, wo gmerkt het, daß ds Veronika Sterr als Tochter vo mene Chünschtler i däm Handel mit sech het la rede, het di ganzi Sach müglechscht i Gspaß yne zogen und probiert, sys Modell wyter willfährig z’mache. «Wüsset Dr», het er gseit, «zu so nere Fänschterheiligen isch halt wäger nid e jedi z’bruuche, und wenn d’Stadt Bärn scho nid arm isch a schöne Froue, so begägnet me halt doch o nid hinder jedem Loubepfyler amene Vorbild, wi Dir eis abgäbet.»

		«Höret uuf, Herr Manuel», het ds Veronika abgwehrt, «wenn Dr mer eso chömet, so loufen i furt. I bi weder schön no heilig.»

		«Das han i de erscht no nid emal gseit», meint der Meischter, «aber tüet mer jitze der Gfallen und sitzet no nes Ougeblickli dert häre. Dir wüsset gar nid, wettige guete Dienscht Dir mir leischtet.»

		50 «Euch z’lieb tät i’s scho», seit ds Veronika, «aber z’erscht wott i wüsse, wäm di Helgen i d’Finger chunnt.»

		«He wäm öppe», lachet der Maler, «dänk afange z’erscht Euem Vatter oder allefalls sym Ghülfe, dem Urghend.»

		«Hm», macht ds Veronika und rümpft ds Näsi, «afange dä bruuchti de nüt a mir ume z’targge. — Aber i merke scho, Dir weit der Sach uswäg gah. Dir wüsset ganz guet, was i meine.»

		«Was de?»

		«E, wär de da vor där heiligen Anna oder wän i vorstelle söll, anechnöilet und mi aschmachtet! Das wird öppe wohl dä sy, wo di Schybe bstellt het.»

		«Und wenn es mi sälber einisch acho wär, ne schöni Schybe z’stifte?»

		«Ja, dänk wohl, das würd Euch gar nid glyche! Emel wenn men Ech albe ghört rede...»

		«So, so, Dir trouet mir also so öppis nid zue, das isch rächt wüescht von Ech. Ja und de, wenn es e höche geischtleche Herr wär?»

		Der Herr Manuel het dänkt, er bringt ds Veronika mit däm Ywurf uf ne lätzi Fährten und der Gwunder tüej ihns de stäche, dert düre wyter z’sueche. Aber er het sech verrächnet. «So?» het ds Veronika g’antwortet, «e geischtleche Herr? Was bruucht dä vor nere schöne Frou z’chnöile? Es dunkt mi, für so eine hätt’s e leideri o ta! Da möcht i de erscht rächt nid vor en erschte beschte häre gmalet sy!»

		51 «I merke scho», seit der Maler, «Dir löjt Ech nid liecht e Bär ahänke.» Der Gwunder vom Veronika het ne nah-ti-nah i d’Ängi tribe, und er het gfunde, es sygi Zyt, wytere Fragen uswäg z’gah, sünsch chönnt’s ihm de no fähle. Drum seit er nere du: «Nei, nei. Dir bruuchet gar kei Chummer z’ha. Vor di heiligi Anna ghört e heilige Joseph häre, und für dä z’male suecht me sech am beschten es eifalts ehrlechs Buremandli.»

		Uf das hi isch du ds Veronika, ohni meh öppis z’säge, wider ga häre sitzen und het der Junker la fertig zeichne. Nume bim Wäggah het’s du no einisch zue-n-ihm gseit: «Aber es blybt de derby, e heilige Joseph mueß druuf und niemer anders!» Und der Herr Manuel het nere no einisch versicheret, si bruuchi sech keini Sorge z’mache, är syg nere für ihre Dienscht und di fründlechi Gsellscheft, wo si-n-ihm gleischtet heigi, vil z’dankbar, als daß er nere dür di Zeichnung e Verdruß ließi widerfahre.





IV.




		Zwüsche Heuet und Ärnt isch a mene schöne warme Tag der Meischter Hans Sterr mit syr Tochter gäge d’Wägmüli use gwanderet. Si hei sech beidizsäme gfreut über di schöni Gäged und eismal über ds andere gseit, es sygi doch schad, daß me nid meh vor d’Stadt use chömi, es tät eim eso wohl, syni Glider z’rüehren und di herrlechi Landluft yz’zieh. Ja, schön isch es gsi. Di früsch gmäjte saftig grüene Matte, wo mit de Chornfälder es eigenartigs Schachbrätt gmacht hei und de drüber ewäg der dunkel Wald am Bantiger und am Oschtermanigerbärg und rächts dranne vorby der Blick uf di herrleche Schneebärge. Aber üsi beide Wanderer hei sech eigetlech i ihrne Gedanke no vil meh mit däm abgä, was si für hütt vorgha hei. Der Junker Claudius von Römerstall isch scho lang hinder em Vatter Sterr gsi, er söll doch einisch mit syne Lüte zue-n-ihm ga Rörswyl use cho, und er het nid lugg gla, bis ihm’s der Meischter ändlech ganz bestimmt versproche het. D’Muetter isch nid guet z’Fueß gsi und het nid mitbegährt, und so sy halt du Vatter und Tochter alleini gange. Der Meischter Sterr het gar wohl gwüßt, daß er sy Tochter überall het dörfe zeige, und d’Bewunderung, wo nere ganz sicher gwartet het, isch wi nen innerleche Sunneschyn ob sym Vatterhärz ufgange. 53 Und nid minder het sech ds Veronika uf Rörswyl gfreut. Es het zwar no niemer gkennt vo dene Lüte dert usse, und drum het es sech es bitzli geniert. Aber juschtemänt das Unbekannte het o wider e bsundere Reiz gha. Daß e junge, läbesluschtige Ritter z’Rörswyl husi, het ds Veronika scho lang verno gha, und es hätti nid gwüßt, warum es dä hätti sölle schüüche. Albeneinisch, wenn der Tochter ihri Gedanke voruusgfloge sy, so bsunders, wo me zum erschtemal der Güggel uf em Turmhälm vo Rörswyl über de Böum het gseh glänze, het si schier öppis eso wi nes lyses, lyses Härzchlopfe gspürt. No vor nere Stund öppe, wo si oben a der Sandflueh uf dä heimelig Hüserchrump am Fueß vo der Nydegg zrück gluegt hei, isch si mit ihrem Sinnen i der vätterleche Wärchstatt gsi und het mit Liebi di blunde Chrusle vom Renat über de Pärgamäntbletter gseh und dänkt, däm hätti’s doch o gruusam guet ta, mit über Land z’cho. Si het dä brav Möntsch nid nume guet möge lyde, er isch nere so uf nen Art a ds Härz gwachse; aber ds Härz mache z’chlopfe het er nere so wenig, als im gwöhnleche Läben e Brueder syr lybeigete Schwöschter Härzchlopfe macht. Sobald du der Bantiger und ds Grauholz über e Horizont use cho sy und d’Ouge sech’s uf dene schöne, wyte Fälder hei la wohl sy, isch du der Renat hübscheli im Aare-Näbel undergange, nume no so alli tuused Schritt öppen isch er wi nes Fantom dür ds Veronikas Gedanke gfahre, und wo men ändlech 54 d’Wälle vo der Worble het ghöre brodle, het sech sy Gedankewält z’vollem veränderet.

		Hert am Bach, vom Hättebärg überschattet, isch ds Schlößli vom Herr von Römerstall i mene heimelige, wältverlorenen Egge gläge. Vo Huus und Garten uus het me nume zwüsche mächtige Silberpapple düre chly voruse gseh, und nüt anders het me gseh als Wald, Matten und Chornfälder.

		Wo Vatter und Tochter Sterr zwüsche zwone Schüüre düren i Hof yne cho sy, isch vo der sunnige Bschüsi vor der einte Schüüren e Hund ufgschosse, und du het’s undereinisch us allnen Eggen und Löcher vüre gwoulet. Wi ds wild Heer isch e ganzi Trybete vo bruun und wyß tschäggete Jagdhünd uf se los cho z’fahre, so daß sech di beide bsägnet hei und unwillkürlech es paar Schritt hindertsi gange sy. Du het en alti Manns- und e höchi Frouestimm under em Dach von ere mächtige Linde vüren allerhand Hundsnäme grüeft, und e silberhaarige schwäre Ma isch, so gschwind ihm’s syni Bei zuegla hei, üsne Lütli etgägecho. Si hein ihm grad agseh, daß das der alt Herr von Römerstall sy müeßi. Der Meischter Sterr het gseit, wär si syge, und der alt Herr het, sobald er d’Hünd het gschweigget gha, ne fründlech d’Händ etgäge gstreckt und derby e Blick uf ds Veronika gworfe, wo me druus hätti chönne läse: Mhm, so, so, jitz begryffen i, warum der Chlous so wüetig druffen isch, Fänschter i d’Chilche z’stifte. I syne Worte frylech het der alt Herr nüt so la merke. Er het syni 55 Gäscht fründlech zum Huus gfüehrt, und dert isch du no sy Frou derzue cho, e schöni, vornähmi, aber ganz eifach agleiti Greisin. Si het ihri Handarbeit under der Linde la ligen und isch i ds Huus ga befäle, me sölli z’trinke bringe. Du het me gschickt, der Junker Chlous — eigetlech het er ja Claudius gheiße — ga rüefen und underdesse vo der Hitz und vom Wätter, vo Fäld und Garten afa brichte. D’Frou von Römerstall het nid minder gwunderig als ihre Ma ds Veronika gmuschteret und sech offebar e chly ihri Gedanke gmacht. Si het’s über dises und das usgfragt, und ds Veronika het Bscheid gä, so guet es chönne het. Am heimeligschte vo allnen isch ihm aber doch e große bruune Jagdhund vorcho, wo-n-ihm zuetroulech und begährlech sy Chopf uf ds Chnöi gleit het und sech no so gärn hinder den Ohre het la chraue. Dem Veronika isch es schier leid gsi, wo du bald druuf der jung Herr um en Egge cho isch und ohni Gnad und Barmhärzigkeit der Hund furtgjagt het.

		Ds Veronika Sterr het’s gar nid druuf agleit, dem junge Herr Claudius oder sünsch öpperem bsunders i d’Ouge z’gä. Es het nid emal dänkt: nähmet mi wi-n-i bi, oder löjt’s mynetwäge la sy. I däm Ougeblick het es überhoupt gar nüt überleit. Es isch eifach dagsässen und het mit chindlech vergnüegten Ouge um sech gluegt. Anders hingäge het’s i däm Punkt der Junker Chlous gha. Nid daß er sech lang überleit hätti, vo weler Syte daß er d’Gunscht vom Veronika well erobere; aber er 56 het’s gha wi di meischte Lüt: me het’s im Bruuch, das vüre z’la, wo me sech sälber drinne gfallt, und dänkt derby, das müeßi o jedem anderen Ydruck mache. Drum het es ne nid gar lang a däm heimelige Plätzli vor em Huus glitte. Es isch ihm i d’Bei cho, und gäb daß si lang mitenandere brichtet hei, het er syne Gäscht der Änteweier, der Fischtrog und was sünscht öppe no am Chlapperlöubli nid vorhande gsi isch, welle ga zeige.

		«Aber nei, Chlous», het d’Frou von Römerstall ygworfe, «la doch o di guete Lüt verschnubbe! Was wottsch se jitz scho wider ga umenandere spränge?»

		Da druuf isch der jung Herr gfasset gsi. Er het ghoffet, der Vatter Sterr blybi de gärn e chly sitzen und me löj de di beide Jungen allei im Züüg umefahre. Aber der Meischter Sterr, wo überhoupt vil überleit und wenig gredt het, isch nid minder als der Junker Chlous uf settigi Alöuf gfasset gsi. Und wär öppe gmeint hätti, er loufi nid gärn und heigi scho gnue vo mene Spaziergang ga Rörswyl use, hätti sech wüescht trumpiert. Wenn’s ne grad acho isch, so isch das Mandli mängi Stund wyt gloffe, ohni sech öppis druus z’mache. Drum het er uf d’Yladung zu mene Gang dür Hof und Garten unbsinnet g’antwortet: «He gärn», und isch grad ufgstande.

		«E nu», het d’Huswirti gseit, «so ganget, i will de underdesse ga luege, daß es öppis Rächts z’Mittag git.»

		57 Der Vatter Römerstall het e chly bärzet und isch den andere nacheträppelet. Me isch dür e Garten ab, um e Weier ume, uf mene Brüggli über d’Worblen und dem Bach nah zrück. Da gseht ds Veronika uf der andere Syte vom Bach e Stude mit prächtige Hagrosen und seit zu sym Vatter: «E lueget dert, wi luschtig!» Si het derby eigetlech nume ds ganzen Arrangement im Oug gha, wo niemer anders als d’Natur mit däm schöne Rosebusch am Bach gmacht gha het. Der Junker Chlous hingäge het sech nüt anders chönne vorstelle, als daß ds Veronika gärn vo dene Blueme hätti. Und wider isch’s ihm i d’Bei gschosse. Drei Schritt zrück, und — rätsch, tätsch — isch er i mene risige Satz änet dem Bach gsi, daß e ganze Räge vo dene schöne duftige Bluemeblettli wi ne Flotte vo pärlemuetterige Schiffli uf der Worble z’dürab gschwummen isch. «O wi schad!» hei di anderen alli gseit. Aber der Junker het e zwöite Bluemerägen agrichtet, währed er mit syne ruuche Finger di schönschte Zweigen us em Busch broche het. Ohni sech drum z’kümmeren isch er mit sym Meien über e Bach zrückgumpet und het dem Veronika ne Hampfele verblettereti Stängle gä, wo chuum no nes paar Chnöpf sy dranne gsi. Ds Veronika het einewäg danket und der schönscht Chnopf pflichtschuldigscht dem Ritter i ds Gwand gsteckt. Di beiden alte Herre hei ne-n-usglachet wäge syr Rüüchi. Aber, was er welle het, het er gha. E Rose vom Veronika a der Bruscht und ds Gfüehl, 58 daß er syr schöne Visite heigi chönne zeige, wi-n-är eine sygi. Und chuum isch das gscheh gsi, so het er scho wyter gsunne, mit was er no ne größeren Ydruck uf se chönnti mache. Mit däm Zil im Oug het er se hinden ume gfüehrt und nid Rueh gha, bis me vor em Roßstall gländtet isch.

		Gäb was der Vatter Römerstall het gha ufz’begähre, het der Junker Chlous sys Rytroß la use füehre, für’s la z’bewundere. Das isch e große, sprützige Choli gsi, wo sech scho derwärt isch gsi z’zeige. Das Roß het syni bluetrote Naselöcher ufblaset, d’Ohre gspitzt und mit füürige Blicke d’Stadtvisite gschouet. Dene het me nid bruuche z’säge, si sölle d’Nase nid z’nach zueche ha. Dem Meischter Sterr und syr Tochter isch das Tier scho sünsch vorcho wi nes Pulverfaß, wo me nid dörfti arüehre. Währed si i reschpäktvollem Abstand sech uf nes Komplimänt bsunne hei, wo nid z’fascht na Chlapperlöubli schmöcki, het der Junker sys Lybroß la ufzöumen und sattle. Es het der ganz Rytchnächt mit dem Chopf ufglüpft, wo-n-er ihm der Zoum über d’Ohre hindere gleit het. Und wo si hei welle gurte, hei ihrere zwee mitsamt dem Roß es paarmal z’ringsetum müeße, so daß di andere Ryßuus gno hei und hinder e Zuun sy ga stah, für wyter z’luege. Und du isch der Junker use, und ds Tier isch scho uf der andere Syte vo der Schüüre gsi, gäb er nume rächt i beidne Bügel gsi isch.

		«Potz Marter abenandere», het der Meischter Sterr gseit, und är und sy Tochter hei z’erscht 59 schier nid dörfe der Ate zieh, währed der Junker mit sym Bucephalus uf nere gmäjte Matten umeturnet isch, daß d’Mutte höch ufgfloge sy. Wi wüetig isch er umenandere gfahren und het nid abgä, bis si ne hei gseh über d’Worble hin und härsatze. Aber er het sys Roß kuranzet und abboge, daß es e wahri Freud isch gsi zuez’luege, und z’letscht het er’s vor e Stall häre bracht, wi wenn es ds frömmschte Tier wäri.

		«Weit Dir nid zue mer i Sattel sitze?» seit er i sym Übermuet zum Veronika, «i bin Ech guet derfür, daß mer ohni Schaden um e Hättebärg ume chöme!»

		«Bhüet mi der lieb Himmel!» meint ds Veronika, «nei. Dank heiget! Da wär i drümal am Bode, gäb Dir einisch im Sattel.»

		Uf di Vorstellung hi, wo ihre Zwäck jedefalls nid verfählt het, isch me wider gäge ds Huus zue und het gfunde, es schmöcki dert doch de wahrhaftig no besser als bim Roßstall. D’Frou von Römerstall het’s uf d’Ehr gno, ihrne Geschte z’zeige, daß me z’Rörswyl de o no wüssi, was guet ässe sygi. Und die Vorstellung isch du ordlech länger gangen als di anderi, und me het sech derby gar tuusigs guet underhalte.

		Vo der Äßstuben uus het me wohl i ds Grüene gseh, aber nid a Himmel ufe, so daß me du ganz verwunderet isch gsi, wo me nam Ässe der Himmel gäge d’Stadt zue ganz schwarz überzoge gfunde het. Us der Fyschteri use vo dene Wätterwulke 60 het es o scho donneret, und der Meischter Sterr het afa pressiere für hei. Aber ds Römerstalls hei vo däm absolut nüt welle wüssen und gseit, jitz chäme si ja juscht grad i ds Wätter, wenn si hei wette, und der Junker het erklärt, jitz chöm ja juscht no d’Houptsach, der Meischter müeßi doch no syni schöne Schybe cho luege. Da dergäge het me sech nid guet chönne wehre; aber wo du der Junker no seit, wägem Heicho sölle si kei Chummer ha, für was me sünsch Roß im Stall hätti, da isch es dem Veronika heiß und chalt über e Rüggen uuf gloffe. Und währeddäm me dür e dunkle Gang i Saal ufe gangen isch, het es sy Vatter am Ermel zupft und ihm zuegchüschelet: «Mer wei aber de z’Fueß hei!»

		Öppe grad grüslech vil z’luege het’s i däm Saal obe nid gä, bsunders nid für ne jungi Tochter, wo weder a Waffen und Rüschtunge, no a Jagdtrophäen öppis Apartigs gseht. Und o a de Fänschter isch nid bsunders vil Schöns ufghänkt gsi, aber grad gnue, für daß sech der Meischter Sterr für ne Viertelstund dry het chönne vertiefe. Ds Veronika, wo bekanntlech über churz oder lang o als farbigi Glasschärben in es Chilchefänschter het sölle verbleiet wärde, het sech sit syr Modellsitzung bim Herr Manuel o chly anders afa interessiere für Glasgmäld als bis jitze. So het es — o scho us Artigkeit gäge junge Herr von Römerstall — di paar Schybe ghulfe bewundere, aber bald isch es an es anders Fänschter gangen und het dert syni 61 Blicken im Garte la umenandere spaziere. Wi alli Lüt, wo usnahmswys in e schöne Landsitz z’Visite chöme, het es sech i Gedanken yne troumet, wi schön es müeßti sy, da z’läbe und was men alles no us disem und däm chönnti mache, wenn me’s na synen eigete Wünsche dörfti yrichte.

		Es het schier usgseh, wi wenn di große mächtige Böum änet dem Weier enanderen öppis z’brichte hätte. Ihri Escht hei sech vo Zyt zu Zyt hin und här bogen, und ihri Dolder sy umen und ane gange wi d’Chöpf vo Lüte, wo sech es Gheimnis wyter säge. Und mängisch, wenn sech d’Bletter vo de Silberpapple z’tuusetewys ufgstrüüßt hei, het es usgseh, wi wenn e Tschuder di uralte Wächter vom Garte würdi überloufe. Es het gruuschet, bald gheimnisvoll und weich, bald wi ne mächtige Wasserfall, und wär sech g’achtet hätti, hätt i dene silberige Wälm ab und zue der rötlech Widerschyn vo mene Blitz gfunde. Dem Veronika isch settigs i däm Ougeblick nid ufgfalle. Aber undereinisch isch ihm doch öppis wi ne Wätterschyn dür d’Seel gfahre, und es isch drob nid vil minder erchlüpft als ob mene würkleche Blitzstrahl. — Het nid der Junker Chlous dä Momänt dem Meischter Sterr erzellt, er heigi bim Herr Manuel der Entwurf bstellt zu nere Schybe mit nere heiligen Anna und mene Ritter, wo dervor chnöili! Die well är i d’Kapälle bim Schützehuus stifte, us Dankbarkeit derfür, daß er de Blateren ertrunne sygi. Er freui sech bsunderbar uf di Schybe, es sölli öppis ganz 62 aparti Schöns wärde. Wi wyt der Meischter Manuel mit der Arbeit sygi, wüssi är no nid, er heig ihm versproche, er welli de sträng derhinder, so bald er es guets Vorbild heigi für di heiligi Anna.

		Dem Veronika isch der Härzschlag schier ergange, wo-n-es das ghört het. So, het es dänkt, isch das jitz das eifaltigen ehrleche Buremandli, wo me suecht, für druus ne heilige Joseph z’mache? Wolle, dem Herr Manuel will i der Marsch mache, wenn er mer wider einisch under d’Ouge chunnt. — Aber der Vatter, der Vatter! Das wird de öppis chönne, wenn dä der Schyberiß überchunnt und sys eigete Meitschi mit mene Heiligeschyn druffe findt!

		Ds Wätter isch neecher und neecher cho. Der Luft het d’Böum erhudlet, wi wenn er se mitsamt de Würze wetti der Bantiger uuf trage. Um d’Husegge het’s pfiffe. D’Fänschter hei gchlefelet, und im Huus ume het me’s ghöre chuten und d’Türe schletze. Alli Ougeblick isch der Saal vom Wätterschyn wi luter Füür und Flamme gsi, und ändlech isch der Räge cho, schwallswys und waagrächt, daß es nume so brätschet het a de Felläde.

		Dem Junker Chlous isch ds Veronika ganz veränderet vorcho. Vil schüücher het’s ne dunkt und schwygsamer, so daß er gmeint het, es förcht sech ob em Wätter. Drum het er syne Gescht vorgschlage, si welle wider i d’Äßstuben abe, es sygi dert heimeliger.

		63 Ds Wätter het sech ustobet gha und isch in e Landrägen usgloffe, und trotzdäm isch ds Veronika still und verstuunet blibe. Unglücklech het es zwar nöue nid juscht usgseh, aber ehnder wi öpper, wo nid bi der Sach isch.

		Ändlech het me vo Heigah afa brichte, wil me doch gärn no vor Torschluß i d’Stadt cho wär. Aber der Räge het nid Gattig gmacht, bald welle nahz’la, und wi d’Wääge ds sältmal na menen usgibige Gwitter mögen usgseh ha, cha me sech öppe dänke. Wenn eis e Stund anderthalbi uf Charrwäägen und Straße gloffen isch, so het es de sicher nachhär mit syne Schüehleni nümme chönne Staat mache. Derzue het ds Veronika hütt o no eis vo syne bessere Chleider anne gha, so daß es ein duuret hätt, ’s eifach eso la z’loufe. Der Junker Chlous isch aber um Rat nid verläge gsi. Nid daß er öppen e Gutsche hätti chönne la aspanne; öppis eso het nid emal di vürnähmi Frou vom Stein gha, gschwyge de Lüt, wo still und eifach uf mene chlynere Landsitz gläbt hei. Derfür het öppen es jedes, wo nid syr Läbtig i der Stadt isch ygmuuret gsi, sech gwüßt z’ha, wenn me’s uf nes Rytroß gsetzt het, und nid sälte het eso nes währschafts Roß Ma und Frou über Land treit. Der Junker het, ohni sech lang z’bsinne, dem Veronika gseit, er tüeji’s eifach nid, daß äs mit sym Vatter z’Fueß ga Bärn yne loufi. Aber im Gedanken a di hüttigi Rüterei-Vorstellung het ds Veronika gseit: «Der Tuusiggottswille tüet mi nume nid uf das 64 schwarzen Unghüür ufe!» Und i sym Tiefinnerschte het sogar der Meischter Sterr e stille Gruuse gha. So wi-n-är der jung Römerstall gkennt het, wär’s ihm gar nid so unmüglech vorcho, daß dä sech i Chopf ta hätti, sy Tochter zue sech uf das Roß ufe z’näh. I sym Gedankeflug het er sech scho afa frage, was är, der Vatter, de derby für ne Figur spile sötti. Drum het er du, für syr Tochter z’Hülf z’cho, uf e Vorschlag vom Junker g’antwortet: «Ja, z’drüüne höch chönne mer emel nid uf dä Choli ufe sitze.» Der Junker het ob däm Yfall häll ufglachet und syni Gescht tröschtet, so syg’s nid gmeint, si heigi no anderi Roß im Stall. Di beide hei sech eryferet, nid wyter als es sygi, chönne si guet z’Fueß hei, si würde nid zum erschtemal i ihrem Läbe naß. Aber jitz isch sogar di alti Frou von Römerstall ihrem Suhn z’Hülf cho und het gseit, das gäb si eifach nid zue.

		So het ds Veronika sech dry müeßen ergä, daß men es alts guetmüetigs Roß mit mene breite Sänkrüggen und Heubuuch us em Stall vüre zogen und für ihns gsattlet het. Der Junker het sys Chnöi häre gha, di linggi Hand druuf gleit und ds Veronika gheiße druufstah und ufsitze. Und wo-n-es Komplimänt gmacht het, isch es undereinisch i de chreftigen Arme vo sym schöne Kavalier und e Momänt druuf im Sattel gsi. Me het ihm e großi wulligi Dechi übergworfen und uf der Bruscht vorne zsämegheftet, und wenn es scho kei Chronen uf em Chopf und kei Hermelin am Huet gha het, 65 so isch es — zum erschtemal i sym Läben uf mene Roß — sech vorcho wi ne Herzogin vo Burgund. Nid wenig het zu däm Gfüehl bytreit, daß der Junker Chlous schier wi ne Page näbehär gloffen isch und ds Roß am Zoum gfüehrt het. Für ihn het’s weder Gülle no Charrglöis gä, und wenn ihm der Dräck scho bis über d’Chnöi ufe gsprützt isch, so het er einewäg für nüt anders Ouge gha, als für di schöni Rüterin. Der Vatter isch mit syne breite Schueh und schwäre vätterleche Gedanke hindenache trappet. Er het scho so nid chönne Schritt ha mit dem Roß, und wenn er sech der Wäg e chly het wellen ussueche, so isch er z’vollem i Hinderlig cho. Ihn het’s dunkt, no nie syg ihm der Wäg vom Worbletal ga Bärn eso läng vorcho, währed di beide Junge trotz dem Räge gfunde hei, d’Sandflueh sygi da gsi, me wüß nid wie.

		Dert het der Meischter Sterr befole, ds Veronika söll abstyge, me welli nid däwäg über d’Brügg yne, sünsch heige ds morndrisch d’Lüt am Stalde nüt Gschyders z’tüe als dä Ufzug z’verhandle. Grad e große Schläck wär es so wi so nid gsi, uf däm stotzige Gäßli zur Brügg abe z’ryte, und drum het der Junker Chlous, so gärn er syni Gescht bis vor ihres Huus ufe begleitet hätti, ohni Widerred nahgä. Er het gseit, er welli de bald cho luege, ob ne dä verrägnet Usflug nüt ta heigi und — das het er zum Meischter gseit — was d’Schybe mit der heiligen Anna machi. Wäri nid di dummi wulligi Dechi da gsi, so hätti, ohni’s z’wüsse, der Junker 66 ds große Härz vo der heiligen Anna gspürt chlopfe, vo wägen er het das vo der Schybe juscht im Ougeblick gseit, wo-n-ihm ds Veronika, für abz’stygen, i d’Arme gfallen isch. Ihn het’s nume duuret, daß er’s het müeßen abstelle. Zu mene längeren Abschid hei Luft und Räge nid juscht yglade. Der Junker isch uf sy Mähre gsprungen und Rörswyl zue gflotschet, der Meischter mit syr Tochter bhuetsam der Bärg ab gstige.

		Uf der Aare hei sech scho di spärleche Liechtli vo de Hüser a der Mattenängi gspieglet, wo Vatter und Tochter über d’Brügg yne sy. D’Gasse sy wägem Räge ganz verla gsi, und so sy si zum Chlapperlöubli ufe cho, ohni numen öpper az’träffe. Ds Veronika het’s nume chuum gmerkt, daß si wider daheime sy, so isch es mit syne Gedanke no z’Rörswyl usse gsi. Und wenn es scho eigetlech müed gsi isch, so isch es hinecht doch erscht rächt spät ygschlafe.

		Der Meischter Sterr het daheimen e Bottschaft vom Abt vo Trueb gfunde, wo ne grad ds morndrisch i ds Ämmetal bschickt het. Da het’s am andere Morge gheiße, bizyten us de Fädere, für Roß und sichers Gleit ga usfindig z’mache.

		Der Glasmaler isch scho längschtes wider ds Haschpelgäßli uuf gritte gsi, wo ds Veronika bim Erwache verstuunet umegluegt het. Hätt es nid jitze scho gmerkt, daß es wider am alten Ort isch gsi, so wär’s ihm jedefalls de z’Sinn cho, wo-n-es dür e Vormittag einisch i d’Wärchstatt gangen isch.

		67 Dert isch über sy Arbeit yne gchrümmt der Renatus Urghend gsässe, so yfrig und vertieft, daß er gar nid derwyl gha het umez’luege, wenn öppe d’Türe gangen isch. Ds Veronika het schier öppis wi nes Beduure gha ob däm, und doch het ihns de wider ds Güegi gstoche, über dä bider Flyß sech luschtig z’mache. Es het sech nid chönnen ebha, vo hinde zueche z’düüßelen und dem Renat über d’Achsle z’luege. Und was gseht es? — Mit mene heiligen Yfer malet dä guet Möntsch na der Vorlag vom Meischter Manuel der Chopf vom Chlous von Römerstall uf ds Glas. Ds Veronika het sech aber wüescht trumpiert, wenn es gmeint het, der Renat sygi so tief i sy Arbeit versunke, daß er d’Neechi vo der Meischterstochter nid gspüri. Ob er öppis ghört het oder ne Huuch gspürt, er het undereinisch der Chopf uuf und luegt mit Stolz und zärtlech fründlechem Blick bald uf ds Veronika, bald uf sy Arbeit. Und du nimmt er en unschynbare Glasschärbe vom Tisch und het ne mit stolz usgstrecktem Arm gäge ds Fänschter. Er het eso dry gluegt, wi wenn er säge wetti: Aha, gäll, di han i aber nid übel erwütscht! Und ds Veronika het im stille müeße zuegä, daß di heiligi Anna uf däm Schärbe bis a Heiligeschyn der Tochter vom Meischter Sterr verwändt guet glychi. Si het aber wider merkwürdig gjunget gha. E Frou findt sech gwüß nid gschwind uf mene Portrait z’hübsch. Da hingäge het sech ds Veronika doch im stille zuegstande, es sygi no z’begryffe, wenn e Ritter vor 68 där Heilige chnöili. Zuegä het’s es frylech mit Worte nid. Es het der Renat gfragt, wän das vorstelle sölli. Hätti der Renat syr Meischterstochter nid ab em Gsicht chönnen abläse, wi si’s gmeint het, so hätt er nere spitz müeßen antworte; aber so, wi si dry gluegt het, het er nere ganz heiter chönne säge: «Das isch di heiligi Anna. Wenn Dr’s öppe nid gloubet, so ganget der Herr Manuel ga frage, aber äbe dä da, wo se-n-abättet... das isch äben es chätzers Züüg. Er wott mer nid rächt grate, und i gloube geng, wenn i statt der papierige Vorlag ne Spiegel da hätti, so chäm di ganzi Schybe vil besser use. Es wär emel de einisch es Bild, wo ganz treu na der Natur zeichnet wär.» Derby het er mit syne treuhärzigen Ouge ds Veronika ohni Wort gfragt: oder isch es öppe nid eso? Aber ds Veronika het di Frag nid verstande, es het ihm under graziösem Lache scho der Rügge gchehrt gha und isch zur Tür uus gschobe. E nu, het er dänkt, si het emel nid nei gseit, und sech mit descht größerem Yfer wider derhinder gmacht, sy Ritter so treu wi müglech na der Vorschrift vom Herr Manuel nachez’zeichne.

		I de nächschte Tage het der Renat d’Meischterstochter fascht nie zu Gsicht übercho. Ihri Muetter het’s nid tolet, daß si sech i der Wärchstatt umetribe het, währeddäm der Vatter furt gsi isch. Nüt descht minder isch ihm d’Arbeit guet vo der Hand gange, und es het ne dunkt, d’Sunne schyni der ganz Tag zu de Fänschter y, wenn es scho dusse 69 meh trüeb Wätter isch gsi als schön. Wenn es ihm öppen einisch het welle längwylig wärde, so het er wider sy heiligi Anna agluegt und mit der Cholen uf Papierfätzen allerhand Variante probiert. So sy öppe vierzäh Tag verstriche, da chunnt der Meischter Sterr vo syr Reis ume, und zwar, wi’s der Renat dunkt het, nid juscht im allerrosigschte Luun. Urüejig isch er i sym Atelier umenandere gloffe, het i syne Schublade gnischtet und offebar nid rächt gwüßt, a welem Ändi daß er di underbrocheni Arbeit wider well ufnäh. Der Renat isch währeddäm use ga Wasser reiche, und wo-n-er mit sym Häfeli wider yne chunnt, steit der Meischter a sym Arbeitsplatz und streckt ihm ds Glasplättli mit der Zeichnung vo der heiligen Anna etgäge. Es Gsicht het er derzue gmacht, wi wenn ihm öppis ganz grüslechs passiert wäri.

		«Was söll das vorstelle?» fragt der Meischter und bohret syni Blicken i di uschuldige grau-blauen Ouge vo sym Chunschtjünger. Der Renat hätti da drüber gar nid bruuchen i Verlägeheit z’grate, wenn er sy Arbeit handwärksmäßig hätti gmacht gha. Wil er aber sy ganzi Seel het i das brüchige Schirbi yne g’arbeitet gha, so isch ihm trotz syr Uschuld e heißi Bluetwällen über ds Gsicht gloffe. Der Meischter Sterr isch im ganze nid e Möntsch vo vile Worte gsi und het mängisch e chly nam Usdruck gsuecht, bevor er losgä het, und so hätti der Renat scho Zyt gha, zu nere gueten Antwort. Aber i däm Ougeblick isch sy gröschti Sorg nid sy 70 Verteidigung gsi; er het ehnder gha z’förchte, daß der Meischter sys chlyne Chunschtwärk in en Egge trybi. Drum het er sys Häfeli gleitig abgstellt und d’Händ usgstreckt, für das Unglück z’verhüete. Und wo-n-er gmerkt het, daß der Meischter sy Zorn bändiget, seit er mit dem heiterschte Gsicht vo der Wält: «Aber, Meischter, das wärdet Dir doch am beschte wüsse! Dir heit mir ja di Arbeit gä z’mache, bevor Dr verreiset syd.»

		«I?» seit der Meischter.

		«He ja, das isch ja der Schyberiß vom Herr Manuel.» Mit dene Worte het der Renat der Etwurf ufgrollet und ne dem Meischter vor ds Gsicht gha. Jitz het dä sy höchi Stirnen i Runzele zoge, und i syne Züge hei Verwunderung und Erger mitenand gfochte. Er isch gschlage gsi. ’s isch ihm i Sinn cho, daß er i der Hascht vo syne Gschäfte di Zeichnung gar nid z’grächtem het agluegt gha, bevor er se dem Renat avertrouet het. Bald het er der Etwurf agluegt, bald d’Zeichnung uf em Glas, und wenn er scho nüt meh derzue gseit het, so het der Renat ihm doch agseh, daß er als Chünschtler di gröschti Freud a der Arbeit gha het. Das richtig het der Meischter nid welle la merke. «Die isch ja vil z’jung», seit er, «es sött ja ne Großmuetter sy, und Dir heit es Meitschi druus gmacht!»

		Nah-ti-nah isch sys Gsicht wider fyschterer worde, und ändlech isch er zur Türen uus gange. O wetsch! het der Renat dänkt, jitz geit’s über ds Veronika här. Und er het sech nid trumpiert. Es 71 het dem Veronika nüt ghulfe, daß d’Tante Wyngarte bi ihm und der Muetter i der Wohnstube gsässen isch. Wi nes plötzlechs Wätter isch der Vatter mit der Frag i ihri fridlechi Dampeten yne broche. «Meitschi, was chunnt dir eigetlech z’Sinn?» Und gäb ds Veronika nume Zyt gha het z’frage, was er meini, fahrt er gäge di beiden alte Froue furt: «Geit das nid und lat sech vom Herr Manuel uf ne Chilcheschybe ga la zeichne! — Weisch du eigetlech gar nid, was sech für nen aständigi Tochter ghört?» D’Tante Wyngarten isch wi vom Rägebogen abe gfalle gsi und het Ouge gmacht wi Pfluegsredli. D’Muetter hätti gärn losgä, aber wil si eigetlech nid rächt begriffe het, was gangen isch, het si nid gfunde, wo ahänke. Am meischte verschmeiet isch ds Veronika gsi. Es het ja scho lang dä Ougeblick gförchtet, wo de der Vatter merki, was bim Herr Manuel vor sech gangen isch. Aber daß es jitze grad los gangi, da druuf isch es nid gfasset gsi, und so isch ihm dä Überfall e chly vor en Ate cho. Sy erschten Ywurf isch natürlech gsi, es chönni gwüß gwüß nüt derfür.

		«Ja wahrschynlech», het der Meischter gschmählt, «es wird di emel niemer derzue zwunge ha; so öppis macht der Herr Manuel nid; da derfür kennen i ne de z’guet.»

		«Wi me’s nimmt», wehrt sech ds Veronika, «es isch scho fascht fertig gsi, wo-n-i’s gmerkt ha. Das isch gange wi gschosse. Er het mi ufgmacht, währeddäm 72 i zum Fänschter uus gluegt und gwartet ha.»

		Jitz seit d’Muetter: «Me luegt äbe nid zum Fänschter uus, du Evi, wenn me bi öpperem z’Visiten isch!»

		«I ha halt nid dänkt, daß er öppis eso vorheigi», meint ds Veronika.

		Uf däm Trom wäre di Alte nid vil wyter cho. Si hei sech ja scho chönne dänke, daß ihri Tochter kei Muetwille tribe het; aber jitz het der Meischter ds Veronika i d’Ängi tribe mit der Frag: «Aber wi tuusigs bisch du überhoupt derthi cho?» Wi het’s dadruuf söllen antworte, ohni der Renat z’verrätsche? Es het kei anderi Zueflucht gwüßt als zum Herr «Me». «E», seit es, «me het mi ja zue-n-ihm gschickt!»

		«Wär het di gschickt?»

		«Eh, es het nöue pressiert, und es isch grad sünsch niemer umewäg gsi, da bin i halt gschwind gange. I weiß nid, was Dir jitz mit mer ufz’begähre heit. Wenn me meint, me mach’s rächt, so tuet men eim de no abe kapitle. Ds andermal cha de richtig öpper anders gah!»

		Uf das hi het sech dem Meischter Sterr sy Zorn wider dem Herr Manuel zue gchehrt, und er het nid vil meh gseit. Derfür hei jitz aber di beide Froue ds Trom wider ufgno und dem Veronika afa d’Zägge läse. Uf alli Tonarte het men ihm abe kapitlet, wi das für ne jungi Tochter uschicklech sygi, so amene Maler ga darz’sitze. Wenn di 73 Schybe würklech sötti in e Chilche cho, so müeß me sech ja vor der ganze Stadt schäme. Nid vil het gfählt, so hätti’s ds Veronika sälber afa gloube. Und wo du di beide Froue mit verbündetem Blascht der Frösch zu mene Muni hei ufblaset gha, het du d’Tante Wyngarten erchennt, uf alli Fäll müeßi das de bychtet sy.

		«E ja», het d’Muetter Sterr das mit Yfer ufgriffe, «du seisch ja geng, du wüssisch nid was bychte. Da gsehsch grad, daß du gar nid so unfählbar bisch.»

		Ds Veronika het zwar gar nid ds Bedürfnis gspürt, sys Gwüssen uf däm Wäg z’erliechtere; aber dem liebe Fride twäge het es sech dry ergä und kei Widerred meh ta.

		Der Meischter isch mit dem feschte Vorsatz use gange, dem Herr Manuel ghörig sy Meinung ga z’säge.

		Chuum sy di beide Froue wider under sych allei gsi, so sy si fascht vergyblet, i d’Wärchstatt übere ga z’luege, wi eigetlech das Portrait vom Veronika usgfalle sygi; aber vor den Ouge vom jungen Urghend hei si sech doch nid welle derfür ha, daß si ihre Gwunder nid chönnte meischtere. Und so hei si zsämen usgmacht, si gange de bi nächschter Glägeheit ga luege, wenn niemer umewäg sygi. Di Glägeheit het sech schon e Stund später botte, wo der Renat zum z’Mittagässe hei gangen isch. Wo si du bald druuf sälber hei welle zueche sitzen und d’Tante Wyngarte sech verabschidet het, hei si dem 74 Meischter Sterr under der Hustüre gseit, si heige das Portrait vom Veronika welle ga luege, aber si heige’s niene gfunden i der Wärchstatt, es syge dert alles nume Heiligi umenandere gläge. Der Meischter het mit Müej und Not ds Lache verha und dänkt, he nu, wenn dir ds Veronika nid besser kennet als eso, so hilfen ig euch o nid eui Gwundernase z’fuettere.

		Ds morndrisch hei ungfähr zur glyche Zyt der Meischter Sterr und sy Tochter, es jedes für sich, ne schwäre Gang aträtte. Ds Veronika het sech uf e Wäg gmacht, für i der Lütchilche ga z’bychte, wo der sälb Tag der Stiftspropscht vo Wattewyl, e ganz bsunders g’achtete geischtleche Herr, d’Bycht abgno het. Öppe hundert Schritt hinderhär isch der Meischter gangen und het sech di ganzi Junkeregaß uuf überleit, was er jitz dem Herr Manuel well ga säge. Er het sech i syne Gedanke fei e chly in e Zorn yne gredt; aber je nächer er dem Chilchplatz cho isch, descht dütlecher het er der Herr Manuel mit sym überlägenen Ufträtte vor sech gseh und sys böse Muul afa förchte. So isch es du gscheh, daß dä guet Meischter Sterr, anstatt bim Herr Manuel vorz’spräche, süberlech am Huus vorby gangen und uf mene größeren Umwäg mit samt syr Töubi wider hei cho isch. Und dert het er du i der Arbeit vo de nächschte Tage der Cholder nah-ti-nah verlore.

		Underdesse het ds Veronika i der Lütchilche sys Härz vor em Bychtiger usgschüttet. Es isch villicht 75 guet gsi, daß es ds Gsicht vom Herr vo Wattewyl nid het chönne gseh, vowäge was ds Veronika da erzellt het vo syr Sitzung bim Herr Manuel und vom Zorn vo synen Eltere, het er mit dem beschte Wille nid chönne tragisch näh. Und wenn er trotzdäm druuf ygangen isch, so isch es meh us Rücksicht uf d’Eltere gscheh und für d’Glägeheit von ere gueten Ermahnung nid la vorby z’gah. Sobald er gwüßt het, daß bi der Sitzung alles aständig und i der Ornig zuegangen isch, het er ds Veronika gfragt, öb es de sünsch nüt meh uf em Gwüsse heigi. Und wo das g’antwortet het, es wüßti mit dem beschte Wille nid was, so het der Bychtiger gseit, das sygi äbe grad di gröschti Sünd. Und du het er afa lamäntieren über en allgmeine Mangel a scharfem Gwüsse, über d’Hoffart und über dä abtrünnig Geischt, wo alles astecki. Äbe grad der Herr Manuel sygi o eine vo dene, wo nüt tüejen als di heiligi Chilchen und ihri Diener kritisiere. Und bi allem däm tüej er de glych no dür sy Chunscht d’Lüt verfüehre, sech i di ygrissene Mißbrüüch yne z’verrönne. Da meine si de, wenn si sech i den Arme vo mene Gripp uf em Totetanz heige la male, so heige si Zügnis vo wunder was für nere Demuet und Zerknirschung abgleit. Und mit de Chilchefänschter syg’s nid vil besser. Vor settige Lüte müeß me sech in acht näh. Es wäri besser, wenn me sech die zum Byspil nähmti, wo sech dem Heiland tüeje verloben und i stiller Wältabgschideheit d’Sünde vo der Wält hälfen abbüeße. 76 Äs, ds Veronika, söll sech doch ja überlege, wele Wäg daß es yschla well. Öppis Chöschtlechers als ds Läbe heigi niemer, und wär das opferi, dä heigi sys Heil für Zyt und Ewigkeit gwunne. Es sölli drüber nachedänke, und für emel ja nüt z’versuume, tät es guet, d’Gunscht vo der heiligen Anna wider z’gwinne dür ne Bittgang öppe zur Kapälle vo Siben-Eiche. Es gange so wi so i der nächschte Zyt no meh Froue derthi. Druufhi het der Herr vo Wattewyl sym Bychtchind d’Absolution gä und ’s la syner Wääge gah.

		Wo-n-es heicho isch, het es nid öppe der Ydruck gmacht, daß es ihm vil gwohlet heigi. Im Gägeteil, es het i de nächschte Tage vil vor sech ane gstuunet und d’Gattig gha, es tüej ihns öppis plage. Bis jitze het ds Veronika ei Tag um en andere gno, wi-n-er cho isch und nie z’grächtem drüber nachedänkt, was es mit sym eigete Läbe well afa. Wenn es a d’Zuekunft dänkt het, so het ihm vorgschwäbt, daß es halt einisch wärdi hüraten und öppe sy Wäg mache wi ander Lüt o. Jitz aber het ihm der Bychtiger ungsinnet d’Ouge drüber ufta, daß me no nen andere Wäg chönni yschla, wo vor Gott schöner und nützlecher sygi. Und vom Ougeblick a, wo-n-ihm das Liecht ufgangen isch, syn ihm undereinisch o di junge Manne ganz anders vorcho als bis dahi.

		 * * *

		Der Summer isch heiß worde, und i der Stadt Bärn het’s vil chummervolli Gsichter gä. Us der 77 Lombardei isch Bricht cho gsi, ds schwyzerische Chriegsvolk füehri sech dert inne nid öppen am beschten uuf. Es gscheji vil Unrächt, und uschuldigs Bluet fließt bachwys. Und trotzdäm hei Rät und Burger erchennt gha, nam alte Grundsatz «entweder z’grächtem oder nüt» müeß me dem erschten Uszug, wo under em Herr Albrächt vom Stein Chrieg gfüehrt het, ohni öppis Rächts usz’richte, ne Sukkurs nacheschicke. A Lüte, wo sech derzue härgä hei, het’s nid gmanglet; aber was gwüssehafti Möntsche gsi sy, so hei die über das leidige Reisen ufbegährt, und anderi sy nid vo den Altären und Heiligebilder gsi wägz’bringe, wo si sech um d’Erlösung vo de Gfallenen us em Fägfüür plaget hei.

		Numen i der stille Wärchstatt am Chlapperlöubli het me vo allem däm nid vil gmerkt. Der Meischter und syni Ghülfe hei alli Händ voll z’tüe gha und sech um Chrieg und Chriegsgschrei gar nid gkümmeret, bis a mene schöne Morge der Chlous von Römerstall i d’Wärchstatt cho isch und dem Meischter gseit het, er heig im Sinn mit dem Sukkurs uf Mailand yne z’ryte. Er tüej sech hübscheli derfür rüschten und heig no welle cho luege, was sy bstellti Schybe machi. Da het der Renat d’Ohre gspitzt und dä Junker vom Chopf bis zu de Füeßen agluegt. Und richtig, wenn er ne mit dem Etwurf vom Herr Manuel vergliche het, so het er grad usegfunde, daß er ihm glychi. Der Junker het d’Arbeit vom Renat bewunderet und ihm es Komplimänt 78 gmacht, wo dä ganz gärn ygsacket het. Dernäbe het der Renat für sich dänkt: Chnöile du nume vor dyr heiligen Anna, dyni isch si wäge däm de no lang nid. Ganz bsunders gärn het der Renat ghört, daß dä Fänschterjunker, wo-n-er hütt zum erschtemal i sym Läbe gseh het, i d’Lombardei verreisi.

		Der Meischter und der Junker sy mitenand use gange, und derby isch d’Türen offe blibe, so daß der Renat het chönne ghöre, was si dusse zsäme gredt hei. Der Junker het ganz unverfrore nam Veronika gfragt und isch offebar gar nid zfride gsi, wo’s gheiße het, es sygi mit andere Froue vor zweene Tagen ufbroche zu nere Wallfahrt ga Siben-Eiche. Der Meischter het mit sym vornähme Chund gspasset und ihm gseit: «Ja, ja, Junker, eigetlech hättet Dir’s nötiger, Ech um d’Gunscht vo der heiligen Anna z’gmüeje, und no besser würd’s dem Herr Manuel astah; aber i weiß scho, dä het nid bsunders vil uf der Gunscht vo de Heilige.» Der Chlous het dem Meischter g’antwortet, es dunki ihn, di heiligi Anna sötti mit ihm zfride sy, wenn er nere doch so ne schöni Schybe stifti. Und i der Wärchstall inne het der Renat dänkt: oder ehnder no mit mir, daß i se so guet gmalet ha.

		Vo däm Tag a het der Renat mit ganz andere Gfüehl a syr Schybe g’arbeitet. — Isch dä Junker nid juscht eine vo dene gsi, wo so rächt mit de große Herre schwümme, für sälber obenuuf z’cho? So eine, wi se der Renat uf em Strich gha het? 79 Und jitz het ihm dä no söllen i ds Gheeg cho bim Veronika — und är, Renat, sött ihm de gar no mit syr Chunscht z’Hülf cho? — Das isch doch e chly vil verlangt gsi. Liecht en andere hätt sech da nid übel gwehrt. Aber der Renatus Urghend het fescht dra gloubt, daß stilli Arbeit und geduldigi Treui alles anderen us em Fäld mögi schla und daß gueti Gschpane müeße zsämecho.





V.




		Es isch e schöne Tag gsi im Ougschte, und d’Sunne het über Grächti und Ungrächti glychlig heiß gschine. Da isch, währeddäm hunderti und aber hunderti vo chreftige Schwyzermannen änet de Bärgen um Ehr und Gäld und Guet ihri Spießen ygleit hei und i mänger Bluetlachen umetrappet sy, gar e fridleche Zug vo Aarbärg här dür ds große Moos uus gschnägget. E dicke Barfüeßer het mit Byschten und Bärzen es großes Chrüz voruus treit und alli Bott müeßen abstelle, für sech der Schweiß vo sym feiße Gsicht abz’wüsche. Hinder ihm här syn es paar alti Mannen und e großi Schar vo Frouen us allne Stände cho. Die hei alli mit heiligem Yfer bättet und Litaneie gsunge. Si wärde’s chuum zellt ha, aber es het alli dunkt, si heige vo Bärn bis dahäre so mängem Chrüz und so mängem Heilige Reveränz erwise, daß ihre Bueß- und Bittgang würklech öppis sötti abtrage. Dert, über ds Moos yne, isch nöue nüt am Wäg gsi, wo ihri Andacht hätti chönne störe. Derfür het sech aber der Versuecher i der Gstalt von eren alte Challnachere dem Zug agschlosse. Si het sech grad hinder der Frou Sterr und der Frou vo Wyngarte zwüsche di Pilger yne gschoben und vo mene stillen Ougeblick profitiert, für ihri Nachbarin am Chittel z’zupfen und nere z’säge: «Wüssit 81 Dr, vo Eis ewäg müeßit dir ech de grad no einisch so sträng derzue ha. Es isch nid sufer um di Siben-Eichen ume. Es huset dert i der Nachbarschaft e Häx, di alti Tüferse. Jowäger, i chönnt Ech mängs erzelle, was die afen agreiset het, u wi meh daß unger de Siben-Eiche bättet wird, wi wüeschter trybt si’s im Wald z’ringsetum.» Vo de Wallfahrerinne het keini derglyche ta, daß si vo däm Gschwätz öppis ghöri. Ohni druuf z’antworte, hei si ihres Ora pro nobis wider agfange, und d’Challnachere het wohl oder übel e chly müeße mitmache. Aber bald het si gmerkt, daß me ganz guet cha d’Ohren offe ha, währeddäm ds Muul Ora pro nobis bättet. Si het ihri Gschichte nid emal bis zum Ablouf vom erschte Gsatz möge bha und bald i alli Litanei yne fürgfahre vo der Häx erzelle, bis daß dene Froue trotz der große Hitz e Tschuder dür March und Bei gangen isch. Si het bhertet, verwiche heigi d’Tüferse-n-ere brave Frou Chiselsteinen i Darm ynegsproche, und dem Budlei-Buur heig si der Zug verhäxet, daß er drei Tag lang nid ab Fläck chönne heigi. D’Challnachere het nid lugg gla, bis der Gwunder eint vo de Wallfahrerinne gstoche het, so daß si gfragt het, wo de di Tüferse daheim syg, wär se gseh heig und öb me se de no nid azeigt heigi. Da het du d’Challnacheren emel no gwüßt z’brichte, gwöhnlech gsej me se nume z’Mitternacht. Si chömi us em Schilf 82 vom Bielersee und ryti uf mene schwarze Hängscht um di Siben-Eichen ume. Aber ds Roß rüehri der Bode nid a, und hinderhär stinki’s na Schwäfel, daß, wär dry chömi, emel e Stund lang nümme chönni der Ate zieh.

		Gäb wi flyßig me gsungen und bättet het, het doch di Gschicht vo der Tüferse der Chehr gmacht dür e ganze Zug, und, was Liechtglöubigeri gsi sy, dene Frone schier der Bittgang verleidet. Si hei ändlech der Brueder Barfüeßer drüber z’Red gstellt und dermit o erwürkt, was si welle hei. Er het di alti Dampe furt gwisen und dene Froue gseit, si sölle sech’s nid la verleide, das Gschwätz vo der Tüferse sygi nüt Neus, das wüssi me ja scho lang, daß, wo ne Kapälle standi, der Tüüfel e Chilche dernäbe stelli. Grad descht größer sygi ds Verdienscht, wenn men unerschrocke sy Wallfahrt vollfüehri. Das hei di bidere Lütli wohl ygseh, und der Challnacheren ihres Gschwätz wär sicher bald vergäße gsi, wär jitz nid dene Froue wider i Sinn cho, daß me chürzlech scho z’Bärn öppis het la verlute vo gar gspässige Sache, wo um di Siben-Eichen ume hei sölle passiert sy. Und so isch ne halt vo Zyt zu Zyt geng wider öppis i ihri Andacht yne grunne, wo gar nid dry ghört het.

		Ändlech isch me zwüschen Ins und Täuffele dür nes heimeligs grüens Täli cho, wo ds beidne Syte bis naach a Wäg Tannewald gstanden isch. Am Änd vo däm Täli het us de dunkle Chrone vo sibe mächtigen Eiche der Dachrüter von ere Kapällen 83 use gluegt. Und zwüsche den Eichstämme düre het me der fridlech blau Spiegel vom Bielersee gseh lüüchte. Froh, daß si na der zwöitägige Wanderschaft ändlech ihres Zil vor Ouge hei gha, hei üsi Pilger wider afa psalmodieren und unwillkürlich chly ne läbigere Schritt agschlage. Und vo der Kapälle här het ne di chlyni Gloggen e fründleche Grueß etgäge gschickt. Jitz het me würklech nüt meh anders dänkt als gueti frommi Sache. I der Kapällen isch dene Wallfahrer e Mäß gläse worde, und es jedes het sy Andacht verrichtet, wi’s ihm grad am Härz glägen isch. E gwüssi Andacht isch o z’ringsetum i der schöne Landschaft gläge. Es isch so still gsi, daß men es Blatt hätti ghöre falle, und der See isch da gläge, so glatt und glänzig wi ne Glasschybe. D’Saarböum vo der Petersinsel und di wyße Muure vom Chloschter dert äne hei sech so dütlech gspieglet, daß es ein schier dunkt het, d’Insel schwümmi i blauer Luft. Und wo jitze d’Chloschterglogge zum Veschper grüeft het und de Jura-Bärge nah e rötleche Schimmer sech het afa verbreite, het es mängi vo dene Froue, und nid am wenigschte ds Veronika Sterr, dunkt, hie möchte si jitze grad e chly blybe, me sygi der truurige, graue, sündhafte Wält ertrunnen und ungsinnet in es chlys Paradies cho.

		So het’s du niemerem pressiert, ga Erlech übere z’wandere, wo me de hinecht het söllen übernachte, und di ganzi Schar het sech’s im tiefe Schatte vo den Eiche vor der Kapälle la wohl sy. Di meischte 84 sy eso i ihri andächtige Gedanke versunke gsi, daß si gar nümme druuf g’achtet hei, was um se-n-ume vor sech gangen isch.

		Da ghört men undereinisch us däm Täli abe, wo üsi Pilger hütt sy düre cho, der Huefschlag vo mene Roß, und no gäb di meischten us ihrne Tröum erwachet sy, isch e Rüter uf mene läbige Choli um e letschte Waldeggen ume der Wäg ab cho z’galöpple. Ohni nume rächt z’luege, sy es paar vo dene Frouen uf d’Füeß gsprunge, hei ds Chrüz gmacht und gschroue: «D’Tüferse, d’Tüferse!» Jitz isch alles zwäggschossen und, was gisch was hesch, der Kapälle zue gsprunge. Me hätti chuum füfi chönne zelle, so isch di ganzi Gsellscheft i der Kapällen inne gsi, und der Brueder Barfüeßer het sech mit Müej und Not dür sy ergellschtereti Herde düre gwunden und sech wi ne Schildwacht vor der Türen ufpflanzet. Ds Chrüz het er mit gstreckten Arme dem Gspänscht etgägegha und latinischi Sätz i Eichschatten use gschlängget.

		Aber jitz isch de meischte Wallfahrer der Ate schier bstoche, wo si gseh, daß eini bi der üsserschten Eich zrückbliben isch und unbeweglech wi Lots Wyb dem Rüter etgäge luegt. Es ganzes Regischter vo Heiligen isch agrüeft worde, und gäb daß numen Eini z’grächtem het chönne säge, was si schröcklechs vermueti, isch es bi allnen usgmacht gsi, d’Tüferse heig di Unglücklechi bsprochen und verbannet. Und wär chönnti säge, was der Muetter Sterr und der Tante Wyngarte dür Härz und 85 Chopf gschossen isch, wo si etdeckt hei, daß di unglücklechi Verhäxeti niemer anders isch gsi als ds Veronika?

		Di einte hei d’Ouge, die andere d’Ohre verha, und der Räschte het eismal über ds andere ds Chrüz gmacht und di Heiligen agrüeft. Eini het überhoupt nüt anders vo sech bracht als: «Eh!... Eeeh!... Eeeeeeh!...» wo me gseht, daß der Rüter hert vor den Eiche sys Roß pariert und wahrhaftig dem Veronika d’Hand git.

		Dermit het’s aber o i der Kapällen inne Luft gä; met het begriffe, daß es e junge Ma isch und nid d’Tüferse, wo di ganzi Pilgerschar i Schräcke gjagt het. Nid ganz so gleitig, aber doch grad so sicher wi vori d’Angscht, het jitze der Gwunder di ganzi Schar wider dür di ängi Kapälletür tribe, und allne vora sy natürlech d’Muetter und d’Tante, beidi no mit der Hand uf em Härz, sech vo naachem ga überzüge, daß e lybhaftige, rächtschaffene Möntsch dem Veronika d’Hand gä heigi und nid irged es urichtigs Wäse.

		Der Junker Chlous — wär wett’s o anders gsi sy! — het dene beide würdige Froue mit dem heiterschte Gsicht vo der Wält d’Hand etgägegstreckt und mit wenige Worte gseit, er heigi dür e Meischter Sterr verno, daß di Froue hiehären underwägs syge, und da heig er dänkt, er well se no cho bhüete, gäb daß er i Chrieg verreisi. Er isch us em Sattel gsprungen und het sys Roß la grase, für i aller Rueh mit dene Froue wyter z’brichte. Natürlech 86 het er se chly usglachet und gseit, er hätti nid dänkt, daß bravi Lüt vor ihm däwäg Ryßuus nähme.

		Di andere hätte sech na ihrem Chlupf wider e chly bchymet; aber jitz het ds Veronika ’s mit dem Härzchlopfe z’tüe übercho. Natürlech het’s ihm gar tuusigs wohl ta, daß der Junker ihm bis dahäre nache greiset isch; aber es isch ihm o nes Liecht drüber ufgange, wi-n-es mit ihm drann sygi und wi das mit der Schybe vo der heiligen Anna gmeint sygi. Daß er jitz juscht uuf und dervo und i Chrieg welli, isch ja wohl e Dämpfer gsi uf di stilli Härzesfreud; aber eigetlech isch es dem Veronika doch no rächt gsi, wil es dänkt het, so gwinn es emel no chly Zyt, für sech z’bsinne.

		Underdessen isch d’Sunne hinder e Jura gange gsi, und me het sech afa zwägmache zum Ufbruch gägen Erlech zue. Im Ougeblick, wo me mit fyrlechem Gsang a der Kapälle vorbygangen isch, hei di Froue dür di offeni Kapälletür der Junker Chlous würklech und wahrhaftig mit dem Rosechranz i der Hand vor em Sankt-Anna-Altar gseh chnöie. Wenigi Minute nachhär isch er als währschafte Bschützer hinder em Pilgerzug här gägen Erlech zue gritte.

		Müed und demüetig isch di frommi Schar ändlech z’Erlech aglanget und het sech i d’Nachtquartier verteilt. Einzig ds Veronika Sterr isch no ordlech hälluuf gsi und het ehnder e chly Müej gha mit der Andacht. Aber chuum het me z’Nacht 87 g’ässe gha, hei d’Muetter und d’Tante Wyngarten ihri Schutzbefoleni hinder em Bettumhang chrüzwys i ds Gebätt gno. D’Muetter isch eigetlech nid ganz eis gsi mit sech, vowäge, wenn si’s scho um ds Töde niemerem zuegä hätti, het’s nere doch im Tiefinnerschte gruusam wohlta, daß der jung Herr vo Rörswyl ihrer Tochter bis a Bielersee abe nache gritten isch. Und so het nöuen ihres Schmähle nid so rächt möge patte. D’Tante Wyngarte hingäge het gfunde, di ganzi Wallfahrt sygi verschüttet, was o ne settigi Bueß wetti abtrage, wenn me grad wider vo vornen afaji sündige? Ds Veronika het mit dem beschte Wille nid begriffe, was es jitz wider lätz het sölle gmacht ha. Und wo-n-ihm d’Tante vorgworfe het, wenn es eso uschuldig wäri, so wär es doch nid wi ne Türlistock blybe stah, währeddäm alli andere der Kapälle zue gsprunge syge, da het ds Veronika g’antwortet: «I wüßti nid, vor wäm daß i mi hätti sölle förchte!»

		Di Froue hei frylech der sälb Abe no lang nid abgä und hei geng wider wellen ahänke; aber ds Veronika isch underdesse sälig ygschlafe. Und ds morndrisch het es e stilli Freud gha, wo-n-es uf em Heiwäg gmerkt het, wi syni beide Göumere nah-ti-nah hinderenandere cho sy. D’Tante Wyngarte het usegschmöckt gha, daß d’Frou Sterr über ds Abetüür vo nächti nienehalb so unglücklech gsi isch und het sech du eryferet, nere-n-usz’male, wi wenig Verlaß uf settigi Junker sygi und wi me sech vor ne müeß in acht näh. Und mit ihrne Warnunge 88 het si zur stille Freud vom Veronika nüt anders usgrichtet, als daß si d’Frou Sterr wi länger descht meh greizt het, der Junker i Schutz z’näh.

		Es paar Tag speter het der Renatus Urghend di heiligi Anna mit ihrem Ritter und, was sünscht no alles zu der Schybe ghört het, i Schmelzofe ta. Er isch nid vom Tööri gwichen und het’s schier nid mögen erwarte, chönne z’luege, wi sys Chunschtwärk d’Füürprob überstandi. Es het chuum rächt afa glüeje, so het’s vo der Gaß här ne große Lärme gä, und alles, was Bei gha het, sogar der Meischter Sterr sälber, isch uuf und dervo, für ga z’luege, wi mit Pfyffen und Trumme der Sukkurs under em Herr Jakob vo Wattewyl usgrückt isch. Wohl isch der Renat fascht verzablet; aber vo sym Ofen ewäg wär er nid z’bringe gsi, und wenn ihm ds Huus über em Chopf hätti afa brönne. So het er du emel nid müeße zueluege, wi ds Veronika dem Junker Chlous vo der Louben uus ne Chranz über e Spieß gworfe het. Es isch grad gnue gsi, daß er ihns bald nachhär mit roten Ouge het gseh zum Meischter cho. Das hingäge het ne du möge, und wenn er nid mit Lyb und Seel a sym Chunschtwärk ghanget hätti, so hätt er am Änd i sym Unmuet di glesigi Gsellschaft äxpräß länger als nötig im Fägfüür gla.

		Sy Geduld het aber ihre schöne Lohn gfunde. Wo-n-es nache gsi isch, für ds Glas us em Brand zrück z’näh, hei di verschidene Stück ne Farbeglanz gha, wi-n-er sech’s vorhär chuum het chönnen ertroume, 89 und alles isch schön und ganz gsi. He nu, het er dänkt, i will hoffe, di Läbigi überstandi d’Füürprob o so guet.

		Wo du di ganzi Schyben erscht no zsämegsetzt und i Blei gfasset gsi isch, het o der Meischter Sterr sy hälli Freud gha dranne. Als Stockbärner, wi-n-er äben eine gsi isch, het er frylech der Renat nid öppe mit Komplimänt überschüttet. Er het der Chopf uf d’Syte gheltet und gseit: «’s isch nid übel — ’s isch gar nid übel, das Schybli.» Hätti der Renat nid sünsch gmerkt, daß der Meischter stolz isch gsi uf das Produkt vo syr Wärchstatt, so hätt er sy Erger über di chnorzigi Anerchennung nume schwär chönne verbyße.





VI.




		Wo z’Bärn am Heilige-Chrüz-Abe d’Lüt vo der Spätmäß uf d’Gassen use cho sy, sy si alli zsäme verwunderet blybe stah. D’Sunnen isch scho lang undergange gsi, und trotzdäm het der ganz Himmel bluetrot gschine, so daß sogar a de Hüser e rötleche Widerschyn sech zeigt het. Di spitzige Turmdecher, Dachfirschten und Chemeni hei sech schwarz vor de grötete Wulken abzeichnet. Es het eso gruusig und uheimelig usgseh, daß d’Lüt grad gseit hei, das müeßi öppis Unguets bedüte. Und ohni lang sech z’bsinne, het men agno, das bedüti Ungfell im mailändische Chrieg, wenn nid sogar e neui Chriegsgfahr. Der Bylang Chrigel, wo sy Pflicht und Schuldigkeit i der Prediger-Chilche gwüssehaft het erfüllt gha, het sech nid mögen ebha, zu de Lüte, wo um ihn ume gstande sy, z’säge: «Da hei mer’s wider. Was gilt’s, si hei wider öppis Grüsligs agrichtet dert nide, di Bluethüng! U villicht müeße mir de z’letscht am Änd no für se darha, zum Lohn derfür, daß me ne daheim zur Sach luegt.» Aber das het der Harnischmacher Ibach vom Grabe nid welle la gälte. «E warum nid gar», het er gseit, «was wetti o wyters gange sy, si hei ja z’Galera Fride gmacht u ds ganz Herzogtum wider la tschädere!» Aber der Bylang het sech’s nid la usrede, es sygi gwüß 91 öppis nid Guets los, me wärd’s jitz de scho ghöre. Lang hei d’Lüt no a Himmel ufe gluegt und sech ihri Gedanke gmacht derby, bsunders die, wo öppe Verwandti under em Uszug gha hei.

		Grad sibe Tag isch es gange, so isch e Nachricht dür d’Stadt gloffe, wo dem Gmeindshirt rächt gä het. Me het im spetere Namittag e Löufer gseh uf ds Rathuus springe, und bald druuf isch under de Loubeböge, wo mänge Handwärksma no a der Arbeit gsi isch und Froue sech mit Wösch und andere Sache z’tüe gmacht hei, brichtet worde, d’Eidgenosse heige schynt’s im Mailändischen e Schlacht gwunne. Mänge het’s nid welle gloube, wil me sech scho mit dem Fridesschluß het abgfunde gha. Lüt wi der Ibach, wo am Chriegsglöuf verdienet hei, hei sech scho druuf afa yrichte, ihres Handwärk für fridlechi Zwäcke z’verrichte, und gar mängs Müetti het wider ufg’atmet gha und d’Tage zellt, bis es sym Suhn wider het chönne Suurchabis und Späck uftische. Ds Dischputiere het aber undereinisch ufghört, wo ne Ratsweibel d’Gaß uuf cho isch und brüejheiß us em Rathuus usen isch cho verchünde: «Ne großi, grüsligi donners Schlacht hei mer gwunne! Si hei d’Franzose verhouen u verstungget, daß keis Bei meh ganz bliben isch. Fäldstuck u Fahne hei si nen abgjagt ganz Hüüffe, u dem Trivulzi sy Suhn hei si erwütscht.» Jitz het mänge flyßige Ma sys Handwärkszüüg la ligen und der Schurz in en Egge tribe. Wenn öppe da oder dert eine gmeint het, jitz müeßi’s eifach no 92 zwängt sy, er well sy Arbeit no fertig mache, so het’s ne doch chuum meh nes paar Minute bha. Das Glöuf uf der Gaß het ihm d’Rueh gno. Und mänge het sech nid emal meh Zyt gno, z’grächtem z’Nacht z’ässe. Grad wi hüttzutag het es di gwunderige Mannen a allne Haare derthi zoge, wo d’Neuigkeiten am breitischten uströhlet wärde: i d’Wirtshüser. Und wär hätti jitze besser chönnen a der Arichti sy als der Gunthälm im «Schlüssel»? Het dä nid geng ta, wi wenn er dem Kardinal vo Sitte di rächti Hand wär?

		Sogar vo dene, wo sünsch i der Wystube vom Bolei Gantner bim Zytgloggen ihre Platz hei erhocket gha, isch hütt mängen i «Schlüssel» abe züglet, so emel o der Renatus Urghend, und im speteren Aben isch wahrhaftig der Meischter Manuel o no cho und mit andere Ratsherren an e Tisch zueche gsässe.

		Der Gunthälm hätti vo Rächts twägen als Wirt gar nid sölle Zyt finde, sälber ne Trunk z’tue; aber er isch scho jitze z’momäntewys nümme rächt drüber cho, öb är eigetlech di Schlacht agla heigi oder der Kardinal. Das nämlech het men afange sicher gwüßt, daß es bi Marignano los gange sygi und daß der Kardinal vo Sitte ds Zeiche gä heigi zum Sturmlouf uf ds französische Lager. Was öppe vo Bärner derby gsi sygi, het der Bott nid chönne säge. Er syg abgschickt worde, wo me wäge der Fyschteri Fründ und Find nümme heig chönnen underscheide, trotzdäm der Himmel no lang ganz 93 merkwürdig rot gschine heigi. Da isch du natürlech dene Mannen allne wider z’Sinn cho, wi am Heilige-Chrüz-Abe z’Bärn der Himmel o so rot isch gsi, und der Ibach het müeße zuegä, dä Chehr heigi jitze der Bylang Chrigel nid schlächt errate. Die, wo der Bott sälber gseh hei, sy usdrückt worde wi Trübelbeeri, und im allgmeine Dischput isch das wenige, wo si hei chönne säge, wi zu mene große mächtige Chümichuechen usgwalzt worde, wo sech männiglech drannen erlabet het.

		Und wil der Kardinal vo Sitte di Schlacht het agreiset gha, so isch der Gunthälm ganz us em Hüsi gsi und het sy Kundsami mit Walliser bschüttet, so sträng er möge het. Jitz sy aber under dene Lüten ihreren es paar gsi, wo der Walliser ganz gärn gno hei, ne-n-aber lieber gha hätten ohni dem Gunthälm syni Ruehmreden uf e Kardinal. Und wo-n-er geng nid het chönne höre, so hei si a ihrem Tisch scho afa rurren und dem Gunthälm welle dry rede. Der Peter Noll, wo sech mit Lyb und Seel dem Herr Albrächt vom Stein het verschribe gha und nid höcher gschwore het als bi däm, het juscht agsetzt, für dem Gunthälm i ds Wort z’falle, da macht ihm der Niklaus Manuel es Zeiche, er söll no warte, er wüß ihm öppis Bessers. Der Maler, wo no nid het vergäße gha, wi verwiche der Gunthälm i der «Sunnen» äne brummlet het, wil men ihm nid het d’Ehr ata, ne-n-als Kardinal i Totetanz z’male, het dem Peter Noll öppis i d’Ohre gchüschelet. Dä het dry gluegt, wi 94 wenn ihm undereinisch es großes Liecht ufgange wäri, und het’s sym Näbema wyter gseit. Geng näächer hei si ihri Chöpf über em Tisch zsämegsteckt, d’Händ näbe ds Muul gha und glachet.

		Bald druuf het der Herr Manuel der Gunthälm am Ermel zogen und ihm mit dem ärnschtischte Gsicht vo der Wält gseit: «Wüsset Dr was, Guntälm, jitz wär der Momänt cho, wo me dem Kardinal sötti nes Dänkmal setze, und das nid numen im Totetanz! Das wär jitze nid am Platz, wo-n-er doch den Eidgenossen e settige glanzvolle Sieg verschaffet het. Mer wein ihm lieber nes Standbild setze, öppen uf ne Brunnen ufe. Wi wär’s, wenn me ne grad da vor em Huus uf Eue Brunne stellti, wo numen e mutze Stumpe zum Brunnestock het?»

		Der Guntälm wäri sym berüehmte Gascht am liebschten um e Hals gfalle für dä Vorschlag. Wohl het er gwüßt, daß der Herr Manuel e Gspaßvogel isch; aber ds Verdienscht vom Kardinal isch ihm hütt so himmelhöch vorcho, und der Maler het eso nes ärnschts Gsicht gmacht, daß er doch gärn druuf ygangen isch. Mit der Gschwindigkeit vo mene Blitz het er sech überleit, der Herr Manuel hätti ja als Chünschtler sy Profit derby, also chönn er’s wohl ärnscht gmeint ha. Und d’Ussicht, es settigs Standbild grad vor sys Huus z’übercho, het dem Guntälm erscht no Bei gmacht. Schützig antwortet er: «Das wär jitz no öppis; i zale’s — my Seel zalen i’s!» — Natürlech het er scho usgrächnet, 95 er bringi das wider y. Er het vor Freud mit der flache Hand uf sys gspannete Bei gschlage. Und wo der Herr Manuel furtfahrt: «Und das Mal, Guntälm, chäm jitz de d’Reien a Euch, als Vorbild z’diene; Dir machet prezys e Figur wi so ne Kardinal», da fragt der «Schlüssel»-Wirt mit glänzigen Öugli: «Meinet Dr? — Isch’s Ech de ärnscht?»

		«Grad morn wei mer derhinder», seit der Maler, «no bevor di erschti Freud sech gleit het. Aber jitz wei mer einschtwyle nid dervo rede.»

		Es isch no lang gange, und der erscht Gwunder isch scho lang gstillet gsi, wo di erschte solidere Manne glüpft hei, für mit ihrem Walliser uf de Lorbeere vo Marignano ne guete länge Schlaf ga z’tue. Di erloubti Zyt isch abgloffe, und bald sy du nume no di paar Manne, wo mit dem Peter Noll am Tisch gsässe sy, der Niklaus Manuel und der Renat binenandere blibe. Jitz git ändlech der Meischter Manuel ds Zeiche zum Ufbruch. Mit es paar Worte het er gwüßt der Wirt mit sech uf d’Gaß use z’zieh, und dert het er du den übrige Manne gseit: «Meinet Dir jitz nid o, das würd sech guet mache, wenn me da nes Standbild vom Kardinal Schinner uf dä Brunnestock ufe stellti?» Di Manne hei druuf g’antwortet, wi wenn si Füür und Flamme derfür wäre, und hei mit chunschtverständige Blicke der Brunne gmuschteret.

		Ob em Bantiger isch der Mond trüeb und gääl dür ne Dunschtwulke gschlichen und het vo dert uus der Brunne ghulfe betrachte.

		96 «Wi wär’s», meint der Herr Manuel zum Wirt, «wenn mer grad e Prob mache würde? Jitz isch niemer umewäg, wo’s nid gseh darf. Am heiterhälle Tag lat sech ja so öppis nid mache. Und i überchäm de grad eso nen Idee, wi di Sach öppen e Gattig miech.»

		Der Gunthälm het z’erscht nid rächt wellen abyße, aber der Wyluun, wo se-n-alli hälluuf gmacht het, isch Meischter worde. Und under Lachen und allerlei Gspässe hei si der Gunthälm zum Brunne gschobe. Me het so nes Gstelli, wi si ehmale bi jedem Brunne gsi sy, für d’Bränte druff abz’stelle, a Brunnestock glähnt, und du het der Peter Noll dem Gunthälm ufe ghulfe. Höch isch es ja nid gsi; aber uf dä hüttig Aben abe isch es doch nid so ganz liecht gsi, ufrächt uf dä Stock ufe z’cho.

		«Höp!» hei si alli mitenandere brüelet, wil si gmeint hei, der Gunthälm verlüüri ds Glychgwicht. Und du isch der Peter Noll gleitig ds Gstelli uuf gchlätteret und het dem Gunthälm d’Hand dargstreckt. E zwöiten isch zueche gsprunge, het dem Noll zuegrüeft: «Ufen ufe!» und chuum isch er mit beidne Füeße dobe gsi, het er ds Gstelli wägzoge.

		«Halt, halt!» brüelet der Noll, «i ha nid Platz, i wott umen abe!» Und der Gunthälm fat o afa ufbegähre: «Was mueß jitz das gä, was Tüüners? I will ech de brichte, dir Spitzbuebe!» Und währeddäm di anderen alli under em Loubeboge sech d’Büüch gha hei vor Lache, hei sech di beide 97 Manne, wo sech sünsch geng nume zwäris agluegt hei, gägesytig umarmet, für nid abe z’trohle. Der Noll, wo sy Rolle grad begriffe het, seit zum Gunthälm: «Jitz bisch richtig myne, di wei mer jitz brichte, öb der Kardinal z’Bärn uf ne Brunnen ufe ghört. Wenn’s eine verdieneti, so wär’s de z’erscht der Ritter vom Stein und nid e Pfaff!» Der Gunthälm het g’antwortet: «Nimm di in acht, was d’ seisch, i bi nid meh dynen als du myne, und we d’ no einisch ds Muul uftuesch, so channsch de luege, was es git. — Nei, nei, du Löl, la nid la gah, süsch gheien i ja hindertsi abe!»

		«Ähä, gäll, du bisch myne? Wenn i di nid hätti, so wärisch scho lang dunde!»

		So isch das under em Glächter vo den andere no nes Chehrli wyter gange, bis du der Noll o afange gnue gha und ne zuegrüeft het: «Ja, sölle mir eigetlech da obe neujahre?»

		«Da chöit dir jitz sälber luege, wi dr wider abe chömet», het’s us der Louben use g’antwortet.

		«Nimm di in acht u la la gah!» brüelet der Gunthälm sy Gschpanen uf em Brunnestock a, und umarmet ne grad no einisch so fescht.

		«Ja, wi wottsch de abe?»

		«He, si söi ds Leiterli zueche gä!»

		«Häb Chuscht!» heißt’s i der Loube.

		«Seh», meint der Noll, «i will di abe la.»

		«Du masch mi nid ebha!»

		«Wohl, wohl. Stand numen uf d’Röhren abe!»

		98 «Aber bis mer ds Herrgotts u la mi la gheie, de channsch de luege, was es git, i bi dr guet derfür!»

		Der Gunthälm het z’gueter Letscht lieber öppis welle wage, als no di halbi Nacht uf em Brunnestock obe blybe. Er lat sech i d’Chnöi und streckt afangen eis Bei abe, für mit dem Fueß d’Brunneröhre z’sueche. Der Noll het ne mit aller Chraft gha, trotzdäm es ne verwändt gluschtet het, ne la z’plötsche. Di andere sy alli zueche cho, für dem Gunthälm abe z’hälfe. Ihrere drei oder vier hei ihm der eint Fueß uf d’Röhre gstellt und o der ander nache gfüehrt. «So», het’s im Chorus tönt, «stell numen ab! Chumm nume, chumm! La di nume la gah, mer hei di scho. Chumm nume, chumm!»

		Der Gunthälm het bärzet und porzet und sech mit syne Händ a ds Nolls Armen agchlammeret. Wi-n-er gspürt, daß er mit beidne Füeß uf der Röhren isch, lat er sech mit sym ganze Gwicht abe. Da brüelet eine vo den andere: «Potz Marter! Heit! Heit! D’Röhre lat.» — «Häb, häb!» brüelet der Gunthälm. Aber es isch scho z’spät gsi. Pflrtsch — pflatsch — tsch — pscht het’s gmacht. Währed di untreue Hälfershälfer linggs und rächts vom Trog ewägg gumpet sy, isch der Gunthälm mitsamt der Röhren i Trog abe tätscht gsi und der Noll im Bogen über ihn übere. Di andere hei nid gwartet, bis der Gunthälm dusse gsi isch. Si sy undereinisch niene meh gsi. Der Noll hingäge, 99 wo sech am Brunnetrog het nüechter pütscht gha, isch no nes Chehrli im Trog inne blybe stah, het dänkt, naß sygj naß, und gseit: «Tuusige Stärnebärg! Für das hätt i de nid dert ufe bruuche z’gogere.»

		Der Gunthälm het o nid uf e Noll gwartet. Wo-n-er d’Hustüre hinder sech het zuegschlage gha, isch dem Noll nüt anders blibe, als o hübscheli gäge hei zue. Der Kardinals-Brunnen aber isch ohni Bildsüüle blibe bis uf e hüttige Tag.

		Ds morndrisch het der heiter Tag scho lang zu de Fänschter y gschine, wo der Herr Manuel sech no urüejig i sym schön gschnitzte Bett umetröhlt het. Es isch ihm einschtwyle no gar nid drum gsi, öppis z’arbeite. Und hätti nid hin und wider d’Erinnerung a vorigen Abe ne gmacht z’lache, so wär er gäge sy schlächte Luun nid ufcho. Meh als einisch het er dänkt, er wetti eigetlech, är wäri anstatt dem Gunthälm i Brunnetrog gfalle, so wär’s ihm jitze gwüß e chly wöhler. Juscht isch er wider e chly yduslet gsi, da ghört er sy Stubestüre gah, und no gäb er d’Ouge rächt het ufgmacht gha, steit sy Großvatter, der ehrwürdig Herr Dokter Thüring Frickart, vor ds Malers Bett. Der Herr Thüring isch e steialte Ma gsi und het scho lang nümme früsch usgseh; aber hütt het er e Farb gha wi der lybhaftig Tod, und irged öppis Gräßlechs het ihm di glänzige grauen Ouge schier zum Chopf uus tribe.

		100 Dem Herr Manuel isch di unzytigi Visite gar nid erwünscht cho, und wenn er grad hätti welle rede, wi’s ihm gsi isch, so hätt er villicht gfragt, was es jitz scho wider z’chääre gäbi, me söll ne doch o chly i Rueh la.

		Ohni ne Morgegrueß abz’warte, isch der Großvatter ganz nach a ds Bett zueche cho und het der Niklaus Manuel gfragt: «Weisch es scho?»

		«Was?»

		«Wäge Marignano.»

		«He öppe, weiß i’s! Und wenn i’s scho vergässe hätti, so bruuchti i numen a my Chopf ufe z’recke, i gspürti’s de scho.»

		«Es isch erschröcklech — eifach erschröcklech — i ha geng dänkt, es chömi de z’letscht no so use.»

		Der Großvatter isch ganz erschütteret da gstanden und het, i Gedanke versunke, sy länge wyße Bart gstrychlet und derzue der Maler mit stöbere Blicken agluegt, wi wenn er von ihm erwarteti, daß är o sym Etsetze Luft machi. Statt däm aber luegt ne der Meischter Manuel verwunderet a und fragt ändlech: «Ja, was findet Dir de so Schröcklechs da dranne? E settige stolze Sieg choschtet doch geng öppen es paar bravi Manne.»

		«Sieg, Sieg! E kuriose Sieg das, wenn me ds Schlachtfäld mueß ruumen und chuum no öpper vürblybt, für hei cho z’brichte, daß es chrumm gange sygi.»

		Jitz het der Maler i sym Bett uuf und fragt: «Wär het Euch das brichtet? Heit Dir no nid 101 gmerkt, daß di ganzi Stadt juheiet ob em Sieg? Si hei ja geschter am Abe nid gnue gwüßt z’brichte vo Heldetate!»

		«He äbe, z’Donner — daß i no so säge! — Aber nächti het me drum erscht ds Halbe gwüßt, nume was am dryzächete Herbschtmonet am Abe gangen isch. Bis zum Vernachte sygen üsi Meischter gsi, aber ds morndrisch heige si äbe du nümme möge gfahre. D’Venezianer syge nen i Rügge cho, und du syge si zsämeghoue worde bis uf nes chlyses Hüüfeli. Vo üsne syge der Hallwyl, der Ludi Früschig und der Hans Meßmer under de Tote.»

		«Dir syd nid gschyd», seit jitz der Maler, springt z’vollem uuf und luegt der Großvatter mit stöberen Ougen a.

		«Du channsch es glouben oder nid», seit dä. «So isch es dä Morgen i ds Rathuus brichtet worde.»

		Stadt uuf und Stadt ab het sech der Schräcke vo der letschte Nachricht verbreitet, und wil me no nid gwüßt het, daß eigetlich numen e chlyne Teil vo de Bärner nach em Fride vo Galera wider gäge Mailand zue isch, het me müeße förchte, si syge fascht alli i der mörderische Schlacht umcho. Ungeduldigi Lüt sy ufgsässen und dem Oberland zue gritte, für de wytere Botschaften etgäge z’gah. Es sy aber no nes paar Tag verstriche, bevor me z’grächtem verno het, was eigetlech gange sygi, und so het gar mängs Muetterhärz, gar mängen 102 alte Vatter und o mängs Meitschi sech i Chummer und Sorge gmarteret. Under dene, wo Tag für Tag und mängisch sogar zwöimal es Tags vor den Altär und Heiligebilder ihres Härz für di arme Verwundeten usgschüttet hei, isch natürlech o ds Veronika Sterr gsi. Es hätti öppis drum gä, wenn’s e Löufer hätti chönnen usschicke, für ga z’vernäh, was us em Chlous von Römerstall worde sygi. D’Angscht isch ihm dütlech uf em Gsicht gstande. Wär aber gar nid wohl gläbt het a däm Chummer, das isch der Renatus Urghend gsi. Är het nid minder ungeduldig uf jedi neui Bottschaft passet, und wenn er eigetlech scho niemerem nüt Böses anegwünscht het, so het er im tiefschte Härzesgrund doch gfunde, eso ne Junker wi der Herr Chlous chönnti sech eigetlech nüt Schöners wünschen als der Tod uf mene ruehmryche Schlachtfäld. Er het sech lang überleit, wi-n-er sech zu der Angscht vom Veronika welli stelle. Es het Ougeblicke gä, wo-n-ihm di roten Ougen und di chummervolle Runzelen uf em liebe Gsicht vo syr Meischterstochter eifach uf d’Närve gä hei, und einisch isch’s ne-n-acho, er wett nere-n-am liebschte heimlecherwys ds Schnüerli vom Rosechranz verschnyde, es dunk ne nöue, für was si afangen um ne bättet heigi, chönnti der Chlous scho lang wider gsund und zwäg z’Rörswyl usse sy.

		Ei Tag het der Renatus juscht wider eso rächt mit Verdruß über di Sach nachedänkt und sech im Furtgah vo der Wärchstatt überleit, was ächt 103 gschyder sygi, dem Veronika z’säge, wi hert es ne duuri, daß es eso müeßi im Chummer sy, oder ihm einisch gredi use Vorwürf z’mache, daß es sys Härz an e settigi Chriegsgurgle verlore heigi; da begägnet er hienache dem obere Tor amene große Glöuf. Bald het er gseh, daß es Chriegslüt sy, wo heichöme, und richtig, er het nid lang bruuche z’sueche, so gseht er under de Rüter di höchi Figur vo däm, wo sech na syr Meinung nüt Schöners hätti sölle wünschen als der Tod uf em Schlachtfäld. Ja, dersälb Abe het der Renat öppis gha z’verworgge.

		 * * *

		Öppen e Viertelstund später isch der Ueli Harsädel i d’Chuchi cho z’springe: «Muetter, Muetter, der Heiri! — Si chöme, si chöme!» D’Frou Harsädel isch schier us em Hüsi cho und het en Ougeblick nid rächt gwüßt, söll si hie usen oder dert use. Zum Glück isch es nere-n-i Sinn cho, der Chessel mit der Milch, wo si grad het überta gha, ab em Füür z’schiebe. Du het si mit dem Fürtech ds Gsicht und d’Händ abgwüscht und isch i ds Chilchhöfli use gsprunge. Dert und am Stalden äne hei alli Hüser Lüt vüre gä. Vor em Huus vo ds Sterrs het einen es Roß gha, und öpper isch d’Stägen uuf i ds Chlapperlöubli gange. Aber d’Frou Harsädel het nid derwyl gha z’glüüßle, was dert äne gangi. Vor em guldigen Abedsunneschyn het sech e Lanzchnächt abzeichnet — si het zwar sys Gsicht chuum chönnen 104 underscheide, wil es im Schatte gsi isch —; aber es het se dunkt, si gspüri fei eso, daß das ihre Heiri sygi, wo da mit dem Spieß uf der Achsle gäge ds Chilchhöfli yne cho isch. Und ohni daß si sech öppis derby dänkt hätti, isch’s nere vo de Läfzge cho: «Gelobt sei Jesus Christ in Ewigkeit, Amen!» Wi gflogen isch si uf ihn zue cho, het ihm d’Hand drückt und gstrychlet, währeddäm der Ueli ihm der Spieß vo der Achsle gno het und gäge ds Huus zue gstürmt isch. Natürlech isch er dermit i de Böum bhanget, und me het ihm müeße zuerüefe, er söll luege, daß er nid no öpperem es Oug oder d’Zähnd yschlaj dermit. D’Muetter hätti am liebschten alles uf ds Mal möge wüsse, wo der Heiri gsi sygi, wi’s ihm ergange sygi und was er erläbt heig; aber allem voruus isch nere doch der Wunsch ertrunne: «Aber gäll, jitz blybsch by mer und geisch nie meh?» Das isch nere-n-uf d’Zunge cho, wo si gseh het, daß der Heiri der lingg Arm verbunde het.

		«Gib du mer jitz öppis z’treiche», seit der Heiri, «i han e Durscht, es töt mi schier!» Das het er frylech nid zwöimal bruuche z’säge. Hinecht hätt ihm d’Muetter gchüechlet und bachet, was er welle hätti, und wenn si’s zerscht no hätti müeße ga zsämebättle.

		Sobald der Heiri sy ruuchi Gurglen e chly het agfüechtet gha, het er müeßen afa erzelle. Der Ueli isch mit den Ellbögen uf e Tisch yneglägen und het Ouge gmacht wi Pfluegsredli, währeddäm me der Muetter ab em Gsicht ehnder het chönnen 105 abläse, wi si us em tiefschte Härz Gott derfür danket het, daß alles, was der Heiri het gwüßt z’brichte, so guet abgloffe sygi. «Eh! dänk men o», het si gseit, «si hätte dr ja grad chönne der Arm abschla, di Uflät!» Der Heiri het’s nöuen i sym Bricht la gscheh, daß Muetter und Brueder i d’Meinung verfalle sy, di Wunden am Arm syg ihm vo mene venezianische Rüter i der Schlacht bi Marignano gschlage worde. Er het se-n-i däm Gloube gla. Was wär ne dienet gsi, wenn er ne d’Wahrheit gseit und erzellt hätti, wi ne-n-uf em Heiwäg dür ds Walliserland e Muulesel i Arm bisse het? Er het scho allergattig erzellt gha, wo du ändlech o der jüngscht, der Toni, yne cho isch und vo vornen a wider alles het welle wüsse. «Warum bisch nid ehnder cho, du Trappi?» seit ihm der Heiri und fahrt ihm zum Gspaß mit syr grobe Hand dür e Strubel.

		«I cha nüt derfür», brichtet der Töni, «i ha dir wellen etgägecho, d’Gaß uuf, u bi grad vor em Chlapperlöubli gsi, wo dä Junker derhärcho isch, du han ig ihm du müeße ds Roß ha.»

		«Isch dä dert abgstige?» fragt der Heiri. «Das nähm mi o wunder, was dä dert z’tüe het! Es isch der jung Römerstall vo Rörswyl.»

		«E, er isch d’Stägen uuf zu ds Sterrs. D’Frou het ne gar grüüseli gheißen yne cho und es Wäse gha mit ihm. U wo-n-er ume furt isch, sy si alli zsäme mit ihm vor ds Huus use cho, u wo-n-er umen ufghocket isch, het er der Jumpfere no nes 106 Müntschi uf d’Hang gä. I ha my Tüüri grad müeße lache.»

		«So, so», meint der Heiri, «het di das glächeret? Me gseht, daß du no nid wyt ume cho bisch. We du de einisch mit über d’Bärge chunnsch, so gsehsch de no ganz anger Sache.»

		«Ja, das fählti sech jitz no grad», seit d’Muetter Harsädel, «jitz isch uus und fertig mit dem reise, jitz mueß wider öppis gschaffet sy! Si hei’s ja verbotte für geng.»

		Der Heiri het bi dene Worte ds Muul zum Spott verzoge, und mit den Ouge het er gschine z’säge: «Verbotte hei si’s scho meh weder einisch.»





VII.




		Ds morndrisch, wo der Renat mit schwärem Härz wider i ds Chlapperlöubli abe chunnt, mit dem stille Vorsatz, usez’düftele, ob ächt der Junker vo Rörswyl o scho da gsi sygi, findt er di ganzi Familie Sterr vor der Hustüren i der Louben usse. Und ds erschte, was er gseht, isch, daß ds Veronika ds luter Wasser briegget und sy Muetter bi der Hand het, wi wenn es sech a öpperem müeßti ha, für nid umz’falle. D’Muetter het furchtbar stoberi Ouge gmacht, und der Meischter isch chräbsrot gsi vor Töubi. Vor dene drü, mit dem Rügge gäge d’Stäge, sy zwee Manne gstande, der eint e chrummen Alte mit schneewyße Haare, der ander e chreftige Bursch im beschten Alter. Zu däm het der Meischter Sterr juscht gseit: «Han i dr’s nid gseit, du söllisch nid gah, es gäbi für rächtschaffeni Lüt dert nüt z’reichen als verschlagni Chnoche? — Jitz hesch es, was wottsch jitz mache?»

		Da het der Renat begriffe, was los isch. Dä jung Ma isch offebar der Chueni Möuk gsi, der Bleigießer, wo dem Meischter Sterr synerzyt furtgloffen isch, für der Zug uf Novara mitz’mache. Als Bättler isch er jitze vor ds Meischters Türe gstande; er het sech vo sym alte Vatter müeße la häre füehre, wil er uf beidnen Ouge blind us em Chrieg umecho isch. «Myn Gott, myn Gott», het 108 er eismal über ds andere gjammeret, «hätte si mi nume dinne la lige, so wär i jitze tod und müeßt niemerem zur Lascht sy!» Und sym Vatter sy i eim yne d’Tränen über d’Backen ab gloffe, wo-n-er gseit het: «Äbe, si hei halt gmeint, si chönnen ihm ds Gsicht rette, wo si dinne furt sy mit ihm, und erscht underwägs isch ihm du ds Liecht z’vollem usgange.» Es het schier gar tönt, wi wenn der Vatter no meinti, er müeßi d’Kameraden etschuldige, wil si der Chueni mit hei bracht heige. Dä arm Tropf isch eso grüslech hülflos und truurig dagstande, daß sogar dem Renat und der Muetter Sterr o no ds Ougewasser cho isch. Der Meischter het sech nid gwüßt z’tüe und z’hälfe, und men isch nid rächt drübercho, ob ne ds Erbarmen oder d’Töubi meh zwägnähme.

		Me het du dene beiden Unglückleche z’ässen und z’trinke gä und se mit dem Bscheid hei gschickt, me welli de mit dem Bättelvogt reden und luege, was für se z’mache sygi. Nid nume d’Lüt im Huus vom Meischter Sterr hei Härzweh übercho ob dene zwee; wo das alte schittere Mandli sy blinde Suhn d’Stadt uuf gfüehrt het, sy d’Lüt uf der Gaß blybe stah und hei ne lang nachegluegt. Di einte het’s dunkt, si müeße für se ga nes Paternoschter bätte, di andere hei d’Fuuscht gmacht und ds Chriegsglöuf verfluechet.

		I der Wärchstatt innen isch dem Renat vor allem ufgfalle, daß sy Schybe no da ghanget isch. Das het ihm du ds Rächt gä, z’frage, öb der Junker 109 no nid da gsi sygi. «He wohl», het der Meischter, geng no rumpelsurrig, gseit.

		«Was het er derzue gseit?» fahrt der Renat furt und dütet uf d’Schybe.

		«Aha, ja richtig! Er het nöuen öppis gha us-z’setze dranne. Da oben i däm Zwickel möcht er d’Bluemen anders ybouet ha.»

		Der Meischter het gmerkt, daß das der Renat giechtig i d’Nase sticht und seit ihm du zum Troscht: «Das pressiert jitz nüt; villicht bsinnt er sech de no anders. Me mueß sech über so öppis nid ergere.» E settige Rat isch alben o gschwinder gä als agno, und dem Renat sy Luun isch um nüt besser worde, wo-n-ihm du nachhär hinder em Rügge vom Meischter eine vo de Gselle seit: «Weisch, däm Junker isch es nienehalb so ärnscht mit däm Ändere. Dä lat halt di Schybe hie hange, bis daß er de d’Meischterstochter grad derzue cha ha. Bis dahi mueß si-n-ihm ds Äxgüsi sy, für i ds Huus z’cho.»

		Di Gselle hei überhoupt d’Ougen offe gha. Vo der Muetter Sterr hei si underenand meh als einisch gseit: «Di Alti het der Chopf uuf wi ne Hund im Rogge», und wär d’Meischtersfrou öppen i der Stadt atroffe het, het gfunde, uf ihrem Gsicht standi gschribe: i weiß öppis. Und wenn si scho nid würklech gwüßt het, was si gärn hätti welle wüsse, so het si doch kei Ougeblick dranne zwyflet, daß es de no chömi.

		110 Das het aber dem Renatus no nid heiß gmacht. Wenn im Louf vom Wymonet scho ab und zue es paar Bluemen oder e Chorb voll schöni Öpfel vo Rörswyl i ds Chlapperlöubli cho sy, so isch das gwöhnlech i d’Chuchi gwanderet, ohni daß der Renat öppis dervo gmerkt het. Und über ds Veronika het er nöuen o nüt gha z’chlage. I den allererschte Tage nach em Heicho vom Chriegsvolk isch es wohl mängisch e chly verläge gsi, wenn öppe der Renat fründlecher mit ihm ta het als absolut nötig. Aber wi stränger es gäge Winter zue gangen isch, wo d’Lüt us em Land sech meh und meh under d’Raafe gla hei und die i der Stadt inne neecher zsämegrückt sy, descht heimeliger und natürlecher isch der Verchehr im Huus am Chlapperlöubli worde. So het’s emel der Renat dunkt, und scho het er im stille dänkt, der Junker Chlous sygi o nid anders als anderi vo syr Währig und heigi villicht scho wider en anderi «heiligi Anna» am Bändel. Und im Vertrouen uf sys guete Glück het der Urghend sech vo Wuche zu Wuche neecher a d’Meischterstochter zueche gla, und wenn si-n-ihm scho chly usgwichen isch, so het ihm das nume gfalle. Si isch ihm derdür nume geng lieber worde, und wi meh daß si zrück gha het, descht meh het er an ere-n-ufe gluegt.

		Ganz anders aber isch ds Veronika syr Muetter vorcho. Die het d’Ougen offe gha, wi se-n-äbe numen e Muetter cha offe ha gägen ihri Chinder. Jede fründleche Grueß, jedi artigi Antwort, wo ds 111 Veronika dem Renatus gönnt het, isch bi der Muetter übel agange. Und so isch der Himmel über em Veronika grauer und grauer worde, und z’letscht het es der Humor völlig verlore. Wenn’s grad niemer gseh het, so het es mängisch sech la gah und syne Träne freie Louf gla. Natürlech isch das der Muetter uf d’Längi nid versteckt blibe. Si het nid vil derglyche ta, aber im stille het si sech vorgno, si welli däm Züüg es Änd mache, und bi ihrem Ma um d’Stude gschlage, ob er eigetlech dä jung Maler eso nötig heigi.

		«Ach!» het der Meischter gseit, «i ließ ne jitze nid gärn loufe: er het allergattig Arbeit underhänds, und z’chlage han i eigetlech nüt über ihn.»

		D’Frou Sterr het gwüßt, daß ihre Ma ds Chääre nid ma verlyde. Drum het si wider es paar Tag la verstryche, bevor si-n-ihm gseit het, si heig gäge Renat wyters o nüt z’chlage, aber dem Meitschi z’lieb sötti me doch luege sech anders yz’richte. Der Meischter het underdessen o über di Sach nachedänkt und gfunde, es wär ihm jitz gar nid aständig, der Urghend vo den agfangnen Arbeiten ewäg z’schicke. «Achch!» het er zu syr Frou gseit. Und d’Frou het gmerkt, daß der Öpfel no nid ryf isch. Si het wider e Wuche la verstryche, und du het si no einisch agsetzt: «Weisch, Mandli, es wär halt doch guet, wenn du der Urghend schicktisch. Ds Veronika weiß sech ja gar nümme z’hälfe.» Aber der Meischter het underdessen um nüt gmurbet gha. «Achchch!» het er gseit und mit 112 de Füeße gscharret. D’Frou Sterr het der Rückzug aträtten und der Meischter syne Gedanken überla. Si hätti no mängisch di glychi Antwort übercho, vo wäge wi meh der Meischter über e Renatus Urghend nachedänkt het, wi meh het er ne greut. Er het ganz guet gmerkt gha, daß er a ihm e Ghülfe gfunde het, wi nid liecht e gschickteren und gäbigeren ihm hätti chönnen i d’Finger loufe. Und z’letscht und am Änd gäbte ds Meitschi und der Urghend no gueti Gschpane, und de chönnt ihm ne de o niemer meh abdinge.

		Also uf däm Wäg, das het d’Frou Sterr gseh, isch nüt gsi z’mache. Und so het si sech etschlosse, sälber yz’gryffe. Het me ds Veronika nid chönne derzue bringe, dem Renat dütlech gnue der Rügge z’chehre, so isch es villicht ehnder müglech gsi, dem Renat sälber uf irged en Art ds Meitschi z’verleide. Und wo d’Meischtersfrou dadrüber nachedänkt het, isch nere-n-öppis ygfalle, wo si dermit zwo Fliege mit eim Tätsch chönnti bodige. Di einti Fliegen isch natürlech der Renat gsi, di anderi d’Tante Wyngarte. Dere het müeße beizt sy, daß es dem Herr von Römerstall heiligen Ärnscht sygi mit dem Veronika.

		Di gueti Glägeheit het sech botte, wo änds Wintermonet e schöne Has vo Rörswyl im Chlapperlöubli aglanget isch. Da het du d’Frou Sterr es guets z’Nachtässe zwäggmacht und ihri beide Fliege derzue yglade. D’Tante Wyngarten isch mit nere risehafte zwöihöckerige Huben oben 113 am Tisch gsässen und het e gwüssi Fyrlechkeit über ds Nachtmähli bracht. Aber fascht no fyrlecher und stiller isch si worde, wo d’Muetter Sterr mit unnötiger Umständlechkeit brichtet het, wo dä Has früecher umegsprunge sygi und wi vil gueti und schöni Sache sünsch no vo Rörswyl der Wäg i ds Chlapperlöubli gfunde heige. Di strängi Tante het eigetlech vorgha, der Frou Sterr d’Lätzge z’machen und se no einisch z’warne vor em Liechtsinn vo de Junker. Aber nah-ti-nah het es se dunkt, es müeßi doch ärnscht gmeint sy mit der Galanterie vom Herr von Römerstall, und so het si ihri Warnungen einschtwyle für sich bhalte.

		Der Renatus, wo i dene Tage geng no rächt sigesgwüß gsi isch, het dänkt, är heigi villicht vo dene guete Sache vom Herr von Römerstall nid am wenigschte verdienet und het der Meischtersfrou z’trotz ghörig yghoue. Ja es isch ne-n-im stille scho chly Übermuet acho, wenn er sech usdänkt het, wi-n-er de einisch dem Junker vo Rörswyl wärdi chönne di längi Nase mache. Aber plötzlech het ne ds Hasebratis im Hals afa wörgge, wo d’Frou Sterr du ihre große Trumpf usgspilt het. «Zeig jitze», seit si über e Tisch zum Veronika, «was du Schöns übercho hesch!» Und dem Renat vor der Nase düre fahrt si gäge d’Tante Wyngarte furt: «Er het ihm öppis gar Prächtigs vo Mailand hei gchramet.»

		Ds Veronika isch rot worde wi nes Chirsi und het z’erscht probiert, e chly abz’wehre. Aber 114 d’Muetter het ihm nüt gschänkt, und wenn es mit sym Chram nid sälber vüregrückt wäri, so hätt si ja doch nacheghulfe. Widerwillig het es syni Finger i d’Halsrüsche gsteckt und e schöni guldigi Chetti mit große Pärlen und mene Chrüz vo gschliffene Steine vüre zoge. Es het ein dunkt, d’Hube vo der Tante Wyngarte bläji sech vor Verwunderung no wyter uuf, so erstuunet het si dry gluegt. Und gäb si nume Zyt gfunde het, z’säge: «Ja, wenn dä so dry fahrt, so glouben i de sälber o...», het d’Muetter fürgfahre: «Ja, und de isch es de no gwycht vom Kardinal vo Sitte sälber!» — «Aber nei», het d’Tante Wyngarte gseit, «du bisch aber es Glückstüpfi! Jitz chan es dr de nümme fähle. Aber treisch du das jitze geng uf em Lyb?» — «Das isch halt wäge de Pärle», brichtet d’Frou Sterr yfrig wyter, «der Junker het äbe gseit, me müeßi di Pärlen uf der läbige Hut trage, daß si ihre Glanz bhalte.»

		Mit Müej und Not het der Renat es Komplimäntli vüregworgget. Aber schier gar het er sech nid mögen ebha d’Füüscht z’balle, wo-n-er het müeße zueluege, wi dem Junker sys Amulett wider under der Rüsche vom Veronika verschwunden isch. Ds Veronika sälber het ihm am Gsicht abgläse, wi-n-es ne möge het und het vo denn ewäg jedi chlynschti Glägeheit profitiert, für zur Stuben uus z’chönne. Und wo si sech ändlech guet Nacht gseit hei, het es der Renat gar nid dörfen aluege.

		115 Dem Renatus isch es uf das Erläbnis abe wohl z’Muet gsi, wi wenn men ihm es Tütschi a Chopf gworfe hätti; wenn aber d’Frou Sterr sech ybildet het, es syg nere grate, ne-n-abspänschtig z’mache, so het si sech uf Liebesgschichte gruusam schlächt verstande. Der Fade, wo di beide junge Lütli under sich verbunde het, isch no nid völlig verrisse gsi, und wil der Renat ds Gfüehl gha het, der Widerstand chömi vil meh vo der Muetter als vom Veronika, so het er ghoffet, ds Veronika heig’s grad descht meh mit ihm, und het dä Fade nah-ti-nah wider zu mene dicke Seili probiert az’dräje.

		Ds Veronika sälber het zu dene Töchtere ghört, wo z’Bärn nid grad dick gsäjt, aber doch hie und da no az’träffe sy: si trybe’s mit mene junge Ma wi mit mene Lade, wo über ne Bach gleit isch und wo me druff gumpet und hopset und dänkt, er heig’s scho no. A ds Chrachen und i-Bach-plötsche dänke si erscht, wenn si de drinne sy. Natürlech probiert me das nume mit de weniger guete Partie, di bessere möge’s weniger lang verlyde, und ds Päch isch o größer, wenn si löj la gah. So lang aber es Meitschi ds Gfüehl het, der Lade trag ihns no, so dunkt’s ihns no ganz apartig luschtig, druff umez’jöike. Ds Veronika het wohl gwüßt, daß der Renatus, wo nid vil anders gha het als sy guete Chopf und gschickti Finger, sech ne Geduldsprob het müeße la gfalle. Und daß er so gschwind nid wärdi lugg la, het der Renat scho lang verrate.

		116 E guete Fründ het dem Renat, wo-n-er ihm sys Leid gchlagt het, erscht no gseit: «Du bisch e Dumme! Merksch nid, daß der Alt nume vo dir profitiert und daß du der Loufpaß z’erwarte hesch, sobald du dys Rächt begährsch? Wenn öppis mit dir wär, so hättisch ihm scho lang der Bündtel vor d’Füeß gworfe.» Der Renat het das nid welle zuegä. Er het bis jitze bei Grund gha dranne z’zwyfle, daß ihm der Meischter Sterr e guete Fründ sygi. Aber wenn me settigs z’ghören überchunnt, so blybt gwöhnlech öppis dervo bhange, öb me wott oder nid. Und so isch der Renat vo denn ewäg doch nümme mit dem ganz glyche Vertrouen i d’Wärchstatt zum Meischter Sterr gange. Er het jitz zu den Unzufridene ghört, und dere het es zu sälber Zyt z’Bärn e große Huuffe gä. D’Niderlag vo Marignano, und was drum und dra ghanget isch, het’s mit sech bracht, daß men i de meischte Hüser ds Glöuf i di frömde Chriege verwünscht het. Wil es aber a Lüte nid gmanglet het, wo näbem Bluet o Gäld gschmöckt und daheim bi der fridlichen Arbeit gradeinisch Längizyti übercho hei, so hei sech Parteie bildet, und Stadt uuf und Stadt ab isch alles e chly hinderenand gsi. Cheiser, Chünig und Papscht hei weleseh gmacht, für wider Schwyzer Soldate z’übercho. Eine het geng meh versprochen als der ander. D’Inner-Schwyzer hei nid welle la fahre, was men a Land änet de Bärge no gha het, und der Cheiser het ne versproche, si sölle’s bhalte, wenn si-n-ihm gnue Lanzchnächte 117 stelle. D’Bärner hingäge hei de gfunde, si wüßte nid, was me vo där Syte no z’erwarte hätti, nadäm der Herzog vo Mailand uf menen Esel nach Frankrych yne gritte sygi. Me söll jitz einisch bim Fride vo Galera blyben und luege, daß me der Chünig vo Frankrych uf syr Syte heigi. Wi-n-es mit däm Friden aber isch gmeint gsi, das het me bald nam Neujahr, währeddäm juscht di eidgenössische Tagherre z’Bärn gsi sy, mit Hände chönne gryffe.

		Da het ei Tag der Heiri Harsädel vor em Huus vom Ratsherr Bütschelbach a der vordere Gaß Holz gspalte. Es isch chalt gsi und d’Gasse voll Schnee, und wär vorusse nüt z’tüe gha het, isch i der Näächi vom Ofe blibe. Um so besser het me jede Lärme möge ghöre, und drum het der Heiri trotz dem Chlefele vo syne Schyter vo wytem scho öppis ghört wi Trumpetestöß. Er het sy Achs abgleit und isch uf d’Gaß use ga luege, was derhär chömi. Öppis tuusigs isch da gangen obehär dem Zytglogge. Es sy Lüt d’Stadt ab cho und allne voruus der Joscht Lägeli. Im Vorbygah het er dem Heiri zuegrüeft: «’s git Gäld, ’s git Gäld, Heiri!» Der Harsädel het dänkt, das sygi e Gspaß wi nen andere; aber für emel ja nüt z’versuume, isch er doch däm Gstürm etgäge gloffe. Es sy Rüter cho mit Trumpete, Lanzchnächten und e Zylete Wäge. Und z’voruus und z’beidne Syte sy e Huuffe gwunderigi Lüt gloffe, die hei underenand dischputiert und d’Händ verworfen und linggs und rächts i 118 d’Louben yne brüelet: «Gäld, Gäld, ’s git Gäld!» Under allne Loubeböge hei d’Lüt dummi Gsichter gmacht, wil niemer sech derfür het welle ha, er gloubi öppis vo der kuriose Bottschaft und alli doch dänkt hei: jä, eigetlech, wenn doch öppis dranne wär! Uf jedes Tätterätä vo de Trumpete hei sech meh Lüt uf d’Gaß vüre gla, und wo der Zug zu der Chrüzgaß abe cho isch, isch es scho ganz schwarz gsi z’ringsetum. Z’mitts im Gstüchel innen isch der Heiri zwüschem Lägeli und dem Michel Sunnefroh gloffe, und die hein ihm gwüßt z’brichte, das sygi jitze ds Gäld, wo der Chünig vo Frankrych schicki und de erscht no nid di Million, wo-n-er den Eidgenosse versproche heigi, wenn si ihre Bsitz im Mailändische welle la fahre. Z’erscht chömi jitze no der rückständig Sold. Jitz müeß me sech derzue ha.

		Underdessen isch di merkwürdigi Bottschaft bis a Stalden abe cho gsi. Und sobald me bi ds Sterrs öppis dervo verno het, het’s gheiße, aha, jitz müeß me ga luege, daß für e Chueni Möuk öppis z’ergattere sygi. Der Renat het sech grad erbotte, ga z’luege, was öppe z’mache sygi, und er het scho d’Türfallen i der Hand gha, so ghört er, wi d’Meischtersfrou zu ihrem Ma seit, es dunk se, es wäri gschyder, sech hinder e Junker vo Rörswyl z’mache, dä chömi besser zueche. Der Renat het sech müeße säge, d’Frou Sterr heigi rächt; aber gworgget het’s ne doch, und er het d’Türe nid grad eso hinder sech zuegmacht, wi wenn men Angscht het, öpper im Schlaf z’störe. Nid minder ungeduldig als alli andere 119 Lüt isch er d’Hormannsgaß uuf grönnt und het der Platz vor em Rathuus gstacket voll Lüt gfunde. Vil Lärme hei si eigetlech nid gmacht. Mit de Händ i de Seck sy si im Schnee umegstampfet, hei enandere gschouet und hie und da öppen e schlächte Witz gmacht und gluegt, was für Ratsherren oben a der Rathuusstäge sy cho abe güggele. Eigetlech isch nüt z’gseh und nüt z’mache gsi; aber um ds Tüüfels Gwalt wär men emel nid hei gange, bevor di eichigi Türe vom Rathuuschäller hinder em letschte Gäldsack isch verriglet gsi. Us eim Egge vom Platz het me vo Zyt zu Zyt es luts Glächter ghört. Dert isch wider einisch der Bylang Chrigel, wo i där Jahreszyt nid vil z’tüe gha het, under ne Kuppele Chriegsmanne grate gsi. «Aha», het er ne gseit, «hütt heit dr schynt’s uuf möge, dir Fuulhünd, ganget, näht eue Sündelohn, so heit dr Rueh!»

		«Gäll, gäll», hei si-n-ihm umegä, «we d’ o chönntisch ga d’Chappe häre ha, Milchschelm!»

		«I wett mi o gschämt ha, settigs Schandgäld az’näh», fahrt der Bylang furt, «näht ume, näht, dir bheit’s notti nid lang — luegit dert äne, si passen ech scho druuf, d’Gäßlimöntscher!»

		Us der Luft griffen isch es nid gsi, was er ne da gseit het. Me het an allnen Eggen und Ände deren ufgstrüblete Wybervölkli gseh, wo sech de junge verwilderete Chriegsmannen a Arm ghänkt hei. Und gäge die hei sech di Bursche weniger gwehrt als gäge Lüt, wo ne hei Gäld etlehnt gha. 120 Da isch mängen im Huuffen umenandere gloffen und het irged eine gsuecht, wo-n-ihm sy ganze Sold scho vor em Abmarsch vo Bärn het verschriben und verpfändet gha. Grad der Lägeli und der Sunnefroh hei sech wi ds bös Gwüsse hinder de Wägen ume gschlichen und i d’Egge drückt, für ihrne Glöubiger us den Ouge z’cho. D’Wirte sy fascht alli uf em Platz gsi, für de bi der Arichti z’vorderscht z’sy, si hei natürlech di meischte Guethabe gha yz’zieh.

		Um e Stadthirt umen isch es undereinisch still worde. Grad im rächte Momänt no, für z’verhüete, daß si enanderen i d’Haar fahre, isch e Barfüeßer-Mönch — nid der einzig uf em Rathuusplatz — dert erschinen und het afa dra mahne, daß di beschti Anlag vo däm Gäld i der Chilche sygi. Me söll nid vergäße, daß es eigetlech es Sündegäld sygi, aber der Dräck gang ab, wenn me’s der Chilche stifti. Jitz wär di allerbeschti Glägeheit, für sys ewige Heil z’sorgen und sech e Jahrzyt, e Seelemäß z’erchoufe. So chönni me sogar der Chriegsdienscht no in es Gott gfelligs Wärk verwandle. D’Chilche zu Barfüeßere syg der ganz Tag offe. Wo der ehrwürdig Brueder Barfüeßer sys Gsatz fertig gha het, isch niemer meh um ne-n-ume gstande als Lüt, wo o nid im Troum en Aspruch uf das französische Gäld gha hei. Und nid vil besser wird’s den andere geischtleche Herre gange sy, wo sech um ds Rathuus umetribe hei.

		121 Ändlech, wo me ds Stah scho bald nümme het möge verlyde vor Chelti und Gnietigi, sy du nes paar Ratsherre d’Stägen ab cho und sy i ds Gwölb under der Stäge, wo ds Gäld isch versorget worde. Jitz — jitz, hei du di Ungeduldigste pärsé scho gmeint, gang’s los, jitz müeß me sech derzue ha. Und du het’s vor em Gwölb en unerchannti Stunggete gä vo aller Sorte Lüt. Jede het z’vorderscht welle sy, und di gröbschte hei nid lang gluegt, zwüsche was für Rüppi si ihri Ellböge stecke. Scho het me mitenandere gfluechet und brüelet, sech trappet und gstüpft, da rüeft e Ratsherr obe vo der Stägen abe: «Tüet doch o nid wi di Uvernünftige! Hütt wird ekei Batzen usteilt. Es mueß doch o z’erscht zellt sy, und der gröscht Teil dervo chunnt ja wider furt. Si wei i den andere Ständen ihre Teil o.» Uf das hi het ds Drück nahgla, und d’Begleitmannschaft het d’Lüt emel afange chönne vo der Türe zrück trybe. Bis an es paar bsunders Mißtraoischi, wo sech nid hei la usrede, me heigi das nume gseit, für sech d’Lüt vom Lyb z’ha, het sech vo denn ewägg der Huuffe nah-ti-nah verloffe, und die, wo würklech es Guethaben uf ds französische Gäld gha hei, sy afangen uf Rächnung dervo ga ne Channe helte. Si hei halt dänkt, so heige si emel de sicher einisch öppis dervo gha.

		Und wenn es jitze scho uf em Rathuusplatz sälber nümmen usgseh het, wi wenn sech d’Lüt um das Gäld interessierte, so isch derfür daheim i de Hüser, i de Wystuben und i de Chällere d’Verteilung 122 in eren Art verhandlet worde, daß me hätti sölle meine, es chönni niene nüt meh dernäbe gah. Derby sy aber scho Fründschaften uf Läbeszyt i d’Brüch gangen und neui Familiezwischten etstande.

		Dem Renatus isch es no so rächt gsi, daß er d’Sach vom Chueni Möuk nid zwüsche de Füüscht und Ellböge vo däm Volk het bruuche ga z’verfächte. Für nüt z’versuume, isch er, sobald d’Ratssitzung uus gsi isch, zum Herr vom Stein gangen und het ihm der Handel vorbracht. Aber dert het er scho bi den erschte Worte müeßen erfahre, daß dä nid zu dene Lüte ghört het, wo wi die vom Chlapperlöubli wäge mene blinde Chriegschnächt Härzweh und Ougewasser überchöme. Es het der Renat dunkt, dä Ma bruuchti eigetlech gar kei Harnisch az’lege für i Chrieg, es syg so wi so alles an ihm wi Erz und Yse. Grad z’allererscht het der Fäldhoupme, wo natürlech druuf gfasset gsi isch, daß me jitz de vo allne Syte sy Fürsprach chömm cho höische, so puckt wi müglech gseit: «Das geit mi nüt a. Die, wo mit Letzine heicho sy, wüsse, was si z’tüe hei, si söllen i ds Elände-Huus a der Brunngaß. Aber i weiß scho, wi si’s hei, lieber tüe si daheim verräblen als im Spittel folge. Si hei’s zum voruus gwüßt, zwunge het me niemer, Chrieg isch Chrieg, und da cha me nid amene jeden aparti ga däsele.» Und wo der Renat no einisch en Alouf nimmt, für e chly ds Erbarme vom Ritter z’wecke, so luegt ne dä vo Chopf bis zu de Füeßen a, wi 123 wenn er ihm wett säge, wär bisch du eigetlech? E settige Stadthöck sött nid welle cho mitrede. Der Renat het dänkt: lue du mi numen a, i bi o ne Möntsch und de no eine vo Bärn! Wo der Fäldhoupme der Trotz i ds Renats Ouge gseht, seit er zue-n-ihm: «Syt Dir e Brueder vo däm Bursch, oder wi chömet Dir derzue, ihm hie z’bescht z’rede?» Der Renat isch bi dene Worte ganz es eigets Gfüehl acho. «Brueder?» het er g’antwortet, «nei, verwandt isch er mer nüt. Aber sys Unglück isch mer z’Härze gange, wi’s öppe jedem Chrischt z’Härze geit.» Da flügt dem Ritter e spöttische Zug über ds Gsicht, er tätschlet dem Renat uf d’Achslen und seit ihm: «Chömet Dir einisch mit i ds Fäld, das git roti Backe — guete Chrischt! Schicket Dir dä Bursch numen i ds Elände-Huus, und läbet wohl!»

		Vor der Hustür het der Renat d’Füüscht gmacht und d’Zänd ufenandere drückt, wi wenn er e Schnitt i ds Läbige müeßt verbyße. Bis jitze het er der Herr vom Stein eigetlech nume mit Chünschtlerougen agluegt und en Art stilli Verehrung für dä schön Chriegsma gha. Hütt isch dä Troum verfloge. Er het dütlech afa gspüre, was eine, wo im Fride syr Chunscht, syr Arbeit nahgeit, vor dene gilt, wo ds groß Wort füehren und bi allem oben-ab schöpfe. Und was ne no bsunders möge het, das isch das sicheren und überlägene Wäse vom Fäldhoupme gsi. Er het gseh, daß gäge settigi Lüt nid liecht isch gsi ufz’cho.

		124 Der einzig Troscht, wo der Renat i de nächschte Tage gha het, isch gsi, daß der Junker von Römerstall sech der Sach mit dem Chueni Möuk nüt het wellen anäh. So gärn er sünsch jedi Glägeheit profitiert het, für ds Sterrs öppis z’lieb z’tue, so wyt het ne d’Liebi zum Veronika schynt’s no nid tribe, daß er’s hätti la druuf abcho, sym Herr und Gebieter öppis vorz’bringe, wo dä nid gärn ghört het.

		Ds französische Gäld isch du würklech, bald nadäm me’s het ustrumpetet gha, o verteilt worde. Es isch derby sträng na Rächt und Regel zuegange. Es het nid emal es Gchäär gä; aber zfriden isch einewäg niemer gsi. Wo Gäld isch, sy nie alli zfride. Die, wo nüt z’guet gha hei, hei gfunde, di andere hätte’s us Patriotismus nid söllen anäh, und hei ne’s o gseit. Und das hei die, wo ds Gäld im Sack gha hei, grüslech übel gno. Und wil ds Gäld z’sälbisch e rari Sach gsi isch, hei nume wenigi vo dene, wo öppis übercho hei, der Verstand gha, ihri weniger gfellige Nachbare zu mene guete Schluck yz’laden und ne z’säge: «Da, nämet o eis und schwyget!»

		Me cha sech dänke, daß trotzdäm am Abe na der Verteilung d’Trinkstube z’Bärn nid läär blibe sy. Nid nume d’Not, sys Gäld so gschwind wi müglech wider los z’sy, het ds Mannevolk i d’Chäller und d’Wirtshüser tribe; me het doch o welle ghöre, was d’Lüt säge, und di eigeti Meinung zum beschte gä. Der Renatus Urghend het am Aben i der Trinkstube vom Bolei Gantner am Zytgloggen es 125 ganzes Trüppeli vo settige binenandere gfunde, wo der hüttig Tag verwünscht hei. Der Herr Manuel isch hinecht o nid uf ds Muul gsässen und het mit sym freie Rede di Mannen agmacht, vo der Läbere wäg usz’packe, was si dänkt hei. Der Ratsherr Bütschelbach het gmeint: «Wenn nume der Tüüfel di Franzose mitsamt ihrem Gäld nähm! Es dunkt ein, d’Seele vo dene Erschlagene vo Marignano und Novara sötte di Chronefrässer mit ihrem Fluech verfolge, daß si niene meh rüejig chönnten ablige.» Und was der Ratsherr gseit het, das isch i hundert Variatione der ganz Abe wider und wider gseit worde.

		Der Renatus isch in ere tiefe Fänschternische näben e junge Ma vo geischtlechem Stand cho z’sitze, und di beide sy di ganzi Zyt dert i der Fyschteri gsässen und hei meh glost als gredt. Nüt descht minder hei si gspürt, daß si i öppisem zsämeghören und sech guet würde verstah. Beidi hei ds Härz voll Verdruß und Erger gha, und drum isch, was der eint gseit het, bim anderen in es offes Ohr gfalle. Einisch, wo di Mannen am große Tisch eso rächt gjammeret hei, wi rar doch o d’Lüt sogar i de höchere Stände syge, wo dem frömde Gäld möge widerstah, da seit dä jung geischtlech Herr — und derby hei syni Ouge heiterer glänzt als d’Buzeschybli im Lampeschyn — zum Renat: «Wi wett das o besser wärde, wenn d’Chilche nüt meh nutz isch und di Geischtleche sälber mit dem schlächte Byspil vora gange?» Und wo der Renat i der 126 gröschte Verwunderung uf sy Nachbar luegt und sech fragt, öb er eigetlech troumet heigi, seit der Herr Berchtold Haller — so het nämlech dä jung Ma gheiße, er isch z’sälbisch Ghülfe vom Lütprieschter Wyttebach gsi — mit trotziger Stimm und ohni im gringschte sech drum z’kümmere, wär’s ghöri: «Ja, so isch es. Dert sött afangen es Wätter dry fahre, dert mueß es Luft gä. So lang me de Lüte ds Evangelium versteckt und verhet, chan es eifach nid tage. Und wi meh daß me ne’s verhet, wi meh geit es bärgab mit dem Prieschtertum.» Der Renatus het no geng synen Ohre nid rächt trouet; aber di verwägene Wort vom Herr Haller hei ne-n-afa azieh, und er het dänkt, mit däm möcht er gärn einisch z’grächtem rede. Am Änd sygi das no kei Sünd, wenn me sech vo öpperem, wo so rächt a der Arichti sitzi, ds Wäse vom neue Gloube löj la erlütere. Und wo-n-er gar du no gseh het, daß der Herr Manuel mit dem Herr Haller ganz glycher Meinung isch; so het er’s druuf agleit, sobald wi müglech meh von ihm z’ghöre. Wo der Herr Haller ufgstanden isch, het er ne-n-am Ermel zupft und gfragt, öb er nid es paar Schritt mit ihm gah dörfti. «He warum nid?» antwortet der Herr Haller. Und wo-n-er underwägs merkt, daß er e Ma näbe sech het, wo offebar vo allem gnue und der Verleider gha het und also gärn sys Härz öppis Neuem uftue würdi, het er ne gheiße zue-n-ihm yne cho, si welle grad no chly mitenandere brichten über di Sach. Er het ne-n-a 127 der Herregaß in e fyschteri Stuben ufe gfüehrt, und wil juscht grad e mondheiteri Nacht gsi isch, so hei si nid emal Liecht gmacht. Si sy näbenenand uf e warmen Ofetritt gsässe, und dert het du der Herr Haller losgleit: «Me cha ds Evangelium ufschla, wo me wott, so gseht me, wi mer chrumm drinne sy. Het nid scho der Ängel uf em Fäld de Hirte gseit: Siehe, ich verkündige euch große Freude, die allem Volk widerfahren wird! — Allem Volk! Begryffet Dr? ’s wird also wohl nid so gmeint gsi sy, daß de-n-es paar Prieschter d’Bottschaft für sich bhalten und nume das wytergäbe, was ne passet. Alli sölle’s übercho, ds Wort, und da wei mer is derhinder machen und nid nahgä!» So het er agfangen und eis us em anderen use gspunne, und der Renat isch nid schläferig worde drob. Si hei chuum gmerkt, daß es di erschti Tagheiteri und nümme der Mondschyn gsi isch, wo sech d’Bleifassunge vo de runde Fänschterschybli dervor abzeichnet hei. Isch es im Afang vo däm nächtleche Gspräch dem Renatus ehnder no chly gspässig vorcho, daß er sech uf settigi Sache söll yla, so isch er nah-ti-nah rüejiger worde, wo-n-ihm sy neue Fründ ufzellt het, wär alles vo de geischtleche Herre z’Bärn im stille sech dem neue Gloube zuechehri. Är sälber sygi am meischte vom Dokter Wyttebach derzue agmacht worde.

		Wo sech du d’Buzeschybli geng rosiger hei afa färben und men ändlech dür nes offes Fänschterli in e wundervolle Wintermorgen use gluegt het und 128 d’Sunne groß und prächtig über ds Fyschteraarhorn use cho isch, da isch es dem Renatus Urghend gsi, wi wenn o i sym Härz e neui herrlechi Sunnen ufgange wäri, es Liecht, wo alles anderen überstrahlet het. Di zwee hei ne Fründschaft gschlosse, wo beidi glücklech gmacht het. Wo der Renatus sech verabschidet het, het ihm der Herr Haller es Büechli gschänkt, damit er sälber der Wäg wyter chönni sueche. Es isch es dütsches Evangelium gsi. Der Renatus het gspürt, daß er öppis ganz bsunders Wärtvolls i der Hand het, und ohni en Ougeblick umz’luege, isch er dermit hei gloffen und het sech so dry yne gläse, daß es ne dunkt het, er chönni nümme höre.





VIII.




		Vo däm Tag ewäg oder, besser gseit, vo der Nacht ewäg, wo der Renatus mit dem Herr Haller zsämen uf em Ofetritt zuebracht het, isch i sym Läben öppis anders worde. Es isch ihm vorcho, wi wenn er bis jitze planlos im Näbel umenandere gfahre wär. Und jitze het er öppis afa vor sech gseh und e Chraft gspürt, wo sys Härz tapfer und groß gmacht het. Uf der einte Syten isch der Haß und d’Verachtung gäge d’Chronefrässer in ihm erwachet. Ihre bösen Yfluß het er ja scho im Huus vom Meischter Sterr z’gspüren übercho, und im Verchehr mit dem Herr Haller isch ihm du o no es Liecht drüber ufgange, wi eigetlech ds ganze Volk und d’Regierung under ihrem Trybe hei müeße lyde, und daß di evangelischi Wahrheit juscht grad i dene Lüte di böschte Gägner müeßi finde, het er sech chönnen a de Finger abzelle. Meh und meh het er agfangen alles um sech umen i däm Liecht aluege. Und wi-n-er trotz allem Widerstand mit sym ganze Härz am Veronika ghanget het und sech vo niemerem hätti la usrede, daß si zwöi zsämeghöre, so het er vo denn ewäg sys höchschte Zil drinne gseh, alles, was er dür e Herr Haller übercho het, dem Veronika wyter z’gä. Mit menen unermüedlechen Yfer het er sech derhinder gmacht, us sym Evangeliebuech die Sprüch, wo-n-ihm der 130 tiefscht Ydruck gmacht hei, für sy Schatz in es apartigs Büechli use z’schrybe. Jede freien Ougeblick het er bruucht, für mit dem Ufwand vo syr ganze Chunscht es chlys Prachtwärk druus z’mache. Und wenn ihm de albe derby das schöne Chrüz isch i Sinn cho, wo ds Veronika mit dem Säge vom Kardinal Schinner uf der Bruscht treit het, so isch er in es settigs Füür ynecho, daß er sech völlig het müeße bändige, für i sym Überyfer nid öppis z’verderbe. Jitz gilt’s, het er sech gseit, jitz wei mer de luege, wär meh usrichtet, da Pfaffesägen oder ds luteren Evangelium.

		Underdessen aber het er bim Meischter Sterr einewäg sy Arbeit verrichtet. Es isch still zue und härgangen im Huus. Me het gmerkt, daß öppis i der Luft isch, wo niemer gärn dervo redt. Niemer aber isch derby meh i der Chlemmi gsi als dä guet Meischter Sterr. Lang, lang het er sech gwehrt für e Renatus. Aber wil er der rächt Ougeblick het verpasset gha, für ds ungrächte Begähre vo syr Frou abz’wyse, und je länger descht weniger der Muet gfunde het, nere sy Meinung z’säge, so het er z’letscht nümme gwüßt, wo uus und wo ane. Und ändlech het er’s nümmen usghalte. Er het gseh, daß der Husfriden uf em Spil steit, und drum het er im Ustage, wo der Schnee vo de Bärgen abe gschmulzen isch, ds Härz i beidi Händ gno und einisch nam Fyraben i der Wärchstatt zum Renat gseit: «Loset, Urghend, es isch gschyder, mer gangen usenandere. I meine nid für geng; aber es 131 würd Euch nüt schade, wenn Dir einisch der Wäg under d’Fueß nähmtet und e chly gienget ga luege, wi d’Wält usgseht. I sälber hätti’s mit der Glasmalerei nie so wyt bracht, wenn i geng daheim wär blybe sitze. Es söll Ech nüt z’Leid gscheh, und zum Pfand, daß Dr my Wärchstatt wider offe findet, wenn’s Zyt isch, tuen ig Ech di schöni Schybe für e Herr von Römerstall ufbhalte. Es söll underdesse niemer nüt dranne mache. Dem Junker schynt’s ja dermit nid z’pressiere. Si soll Eues Meischterstück sy und blybe.»

		Der Renatus isch nid so gar us de Wulke gfalle. Er het scho lang dermit grächnet, daß das de einisch chömi. Aber jitz, wo der Ougeblick cho isch, syn ihm du wider alli di Sache dür e Chopf gange, wo men ihm öppe gseit het: daß der Meischter Sterr nume von ihm welli profitiere und daß er ne de einisch zwüsche Stuehl und Bank löj la abe falle. Er het es Zytli stumm vor sech abe gluegt, und ändlech seit er: «Ja nu, i wott nid d’schuld sy, daß es Ufride git im Huus. Es isch gschyder, i gangi.»

		Der Meischter het ihm du no lang zuegredt, er söll di Sach nid vo der böse Syte näh. Er well ihm derzue verhälfe, daß er uf der Wanderschaft zu guete Lüte chömi und sy Rächnung findi. Z’gueter Letscht hei si schidlech und fridlech e Reisplan gmacht, wo dem Renat het sölle Glägeheit gä, sy Chunscht z’bruuchen und öppis z’lehre derby. Er het sech vorgno, de große Gottshüser nah dür ds 132 Fryburgbiet und ds Walliserland und über e Sankt Bärnhards-Bärg i d’Lombardei z’wandere.

		D’Wanderschaft i di wyti Wält und d’Ussicht, öppis Neus z’gseh, anderi Möntschen az’träffen und öppis z’erläbe, für wele junge Möntsch het das nid e große Reiz? Der Renatus het sech mit däm o no bald chönne tröschten über en Abschid vo ds Meischter Sterrs Wärchstatt. Er het sech im stille scho drüber gfreut, daß er de, wenn er wider zrück sygi, sech nümme geng bruuchi la z’gschweigge vo Fründen und Kamerade, wo sech so gärn öppis z’guet ta hei uf ihri Wälterfahrung. Aber das alles het dem Renat gar nüt meh gha z’säge, sobald er a ds Veronika dänkt het — und a das het er Tag und Nacht dänkt. Er het sech müeße säge, daß er im Ougeblick, wo-n-er der Stadt Bärn der Rügge chehri, dem Junker vo Rörswyl ds Fäld überlaji. I sym Tiefinnerschte het er zwar nid chönne gloube, daß ds Veronika würklech sys Härz dem Junker schänki und ihn chönni vergässe. Aber das isch ihm e schlächte Troscht gsi. Zu sälber Zyt hei d’Töchtere zu ihrer Hürat no nid eso vil gha z’säge wi hüttigstags. D’Sach isch gar mängisch zwüsche den Elteren usgmacht worde, und so guet wi me mängs in es Chloschter ta het, ohni lang z’frage, ob es ihm rächt sygi, isch o mängs an e Ma verhüratet worde, däm es nüt nahgfragt het. Und d’Hoffnung, daß der Meischter Sterr gnue Rügge heigi, für gäge Wille vo syr Frou dem Veronika sy freii Wahl z’la, het na den Erläbnis 133 vo de letschte Tage bim Renat a mene chlynen Ort Platz gha. Ds gröschte Vertroue het er trotz allem geng no i ds Veronika sälber gha.

		Mit verdoppletem Yfer, wenn das no wäri müglech gsi, isch er hinder sys Spruchbuech gange, het’s fertig gschriben und es Titelblatt derzue gmacht, wi me nid grad eis het chönne finde, und dem Buechbinder het er alles versproche, was er nume welle het, für ne schöne Läderdechel. Hätt er Zyt gha, so hätti no ne guldigi Bschlüsi dra müeße, aber das het’s nümme möge gä. Der Plan, wi-n-er das Andänke sym Schatz welli i d’Händ spile, isch scho lang gfasset gsi, und chuum het er’s vom Buechbinder umen übercho, so isch er ds morndrisch am Stalde ga passe. Da sy no wenig Lüt umewäg gsi, und es het ihm nid chönne fähle, ds Veronika z’erwütsche, wenn es vo der Mäß hei cho isch. Unden a der Stäge zur Loube het er ihm sicher chönne der Wäg verlege. Es isch still gsi und chalt, so daß d’Lüt nid meh vor d’Hüser use cho sy als grad nötig. Ob ihm irgedwo vo mene Fänschter uus öpper zueluegi, isch ihm glych gsi. Nachhär hei d’Lüt synetwäge chönne schwätze, was se gfreut het. Fascht het’s ne-n-i der Seel duuret, wo-n-er ds Veronika het gseh d’Gaß ab cho, und er isch sech vorcho wi ne Röuber, aber — Not bricht Yse. Im Ougeblick, wo-n-es gäge d’Stäge zue chunnt, isch er us em Boge vo der Chällertüre vüre cho und het ihns so fründlech und natürlech grüeßt, wi-n-es ihm bi der eigeten Ufregung isch müglech gsi. 134 Daß aber sy Stimm en andere Ton agno het als sünsch, het er nid chönne verhüete, und drum het’s dem Veronika o grad e chly der Ate gno, so daß er nid liecht gha het, sy Chlupf z’verstecke.

		«I ha doch nid furt welle», het er gseit, «oder i sötti ehnder säge nid furt chönne, ohni Euch no einisch cho z’bhüete. Wi wyt i chumen i der Wält, weiß i nid; aber das weiß i, daß ig Euch nid vergisse und wenn’s mi sött bis a ds Änd vo der Wält verschla. Und einisch chumen i wider hei. Und sött i Euch nümme hie finde, so bin i de zum letschte Mal z’Bärn gseh worde.»

		Dem Veronika het schier ds Härz welle verspringe, und es het chuum vürebracht: «Aber, Renat...»

		«I wott Ech nid plage, für das han ig Ech scho z’lieb übercho. Aber, wenn es sy sötti, daß mir zwöi nid zsämechöme, so söllet Dir doch emel wüsse, daß niemer mir cha sy, was Dir mir gsi wäret. I cha mer nid liecht dänke, daß zwöi sech besser würde verstah als mir beidi. Und wenn i jitze furt mueß und villicht lang, lang nümme derzue chume, mit Euch z’rede, so lan ig Euch derfür öppis da, wo no meh Wärt het für Euch als der bescht Fründ. Villicht mahnet’s Euch de albeneinisch a dä, wo-n-Ech’s gä het. Gryft es Euch so tief i ds Härz wi mir, so isch es de sicher, daß es e Wäg gäb, wo mir zwöi druffe chönnte dür ds Läbe gah.»

		Ds Veronika isch währed dene letschte Wort uf d’Stäge nidergsunken und het ds Gsicht mit de 135 Hände zuedeckt. Wort het es keini gfunde, für dem Renat z’antworte. Am liebschte wär es furtgsprunge, aber es het ihns dunkt, es bringi d’Füeß nid vom Fläck. Der Renat het ihm sys chöschtleche Buech vor d’Füeß gleit und druuf passet, daß es es nähmi. Aber undereinisch git sech ds Veronika ne Ruck, steit uuf und springt, so bhänd als d’Füeß ihns hei möge trage, d’Stägen uuf i ds Huus.

		Lang het ihm der Renat nid nachegluegt. Er het sys schöne Buech wider gno und isch d’Stadt uuf. Aber so gschwind het er syni Plän nid ufgä. Er het sech gseit, er heig’s villicht nid am gschicktischten agstellt, und daß ds Veronika na allem, wo i de letschte Tage vor sech gangen isch, sys Gschänk und Andänke nid grad under de Fänschter vo syr Muetter heigi dörfen anäh, sygi am Änd o nid so z’verwundere. Isch es ihm nid grate, sys Chunschtwärk dem Schatz sälber i d’Hand z’lege, so het er ihm’s doch uf menen andere Wäg chönne la zuecho. Vor syr Abreis het er so wi so no einisch zum Herr Manuel welle, und jitz het er dänkt, dä wärdi so guet wi früecher ihm das Mal o hälfe. Er isch zue-n-ihm gangen und het ihm sys Härz usgschüttet. Der Herr Manuel het ihm glost und gseit, was er da erläbt heigi, sygi de no lang kei Grund, der Chopf la z’hange. «Es dunkt mi, für nen ufrächte junge Ma gäb’s jitz wichtigeri Sache. Allwäg isch es für Euch ds Beschte, Dir ganget einisch e chly über ds Burgerezil use. Ganget lueget, wi d’Wält groß und schön isch! Villicht 136 chömet Dir de o drüber, daß es nid nume z’Bärn schöni Meitschi und bravi Froue git. Es isch mir de no di gröschti Frag, öb e Tochter, wo so vil uf Gäld und vürnähms Wäse git, Euch würdi glücklech mache. I wott Euch ja nid dry rede, aber e chly überluege het no niemerem nüt gschadt. Heit Dr de ne Bitz Wält gseh und ds Chlapperlöubli drob nid chönne vergässe, nu guet, de will i de nüt meh säge.»

		«Ja meinet Dir», stoßt der Renat schier e chly uwirsch vüre, «der Junker vo Rörswyl blybi de so lang uf de Chnöie wi dä uf der Schybe? — Ja frylech, im Vertrouen uf mys guete Glück gangen i jitz über Land, aber daß i ds Veronika Sterr nie ganz vergisse, das weiß i scho jitze. Und ufgä tuen i’s nid, oder i heigi alles probiert, was mer müglech isch. Lueget, das Buech da han i ganz äxtra für my Schatz abgschriben und gmalet und möcht ihm’s zum Andänke gä. Es het mer nid welle grate, ihm’s sälber z’gä, und jitz möcht i doch sicher sy, daß es ihm i d’Händ chunnt, und das chönnt mir niemer besser verbürgen als grad Dir. Euch darf si’s nid abwyse. Gället, Dir tüet mir das z’lieb?» Der Herr Manuel het dem Renat versproche, er well ihm dä Dienscht tue. Und du het er ne no ghörig ufgchlepft und ihm gseit, es syg ihm nume leid, daß er nid sälber mit ihm uf d’Wanderschaft chönni. Er het ihm no mänge guete Rat gä, so daß der Renat ds morndrisch rächt hälluuf und voll 137 gueti Vorsätz sech uf e Wäg gmacht het i di wyti Wält.

		Währeddäm der Renat mit sym volle Härz dür ds Fryburgbiet uus gwanderet isch, het der Herr Manuel uf ne Glägeheit passet, für sys Büechli i ds Chlapperlöubli abe z’bringe. Jitz isch halt niemer meh da gsi, wo-n-ihm ds Veronika het chönnen i ds Huus schicke, und d’Muetter Sterr het der Herr Manuel für ne gottvergässene Gspaßvogel agluegt und ne-n-eigetlech gschoche wi Gift. Wär er nid d’schuld gsi, daß ds Veronika mit dem Herr von Römerstall zsämecho isch, so hätt si erscht rächt nüt von ihm welle wüsse. Und settigs merke mängisch no dümmeri Lüt als der Herr Manuel eine gsi isch. Zu sälber Zyt isch es aber z’Bärn nid so schwär gsi, z’erfahre, wenn d’Lüt daheime gsi sy. Me het öppe vo jedem gwüßt, wo-n-er i d’Mäß geit und was er sünsch no für regelmäßigi Usgäng tuet. Und so isch es dem Herr Manuel no bald einisch grate, i menen Ougeblick i ds Chlapperlöubli abe z’cho, wo-n-er ds Veronika allei i der Chuchi het chönnen erwütsche, währeddäm der Meischter a syr Arbeit gsässen isch.

		Ds Veronika het sech wyter nüt dänkt, wo das bekannte fyne Gsicht mit der große Nasen und dem schreeg ufgsetzte Barett zur halboffene Chuchitüren yne luegt. Wi mängisch isch er im Vorbygang zur Wärchstatt under d’Chuchitüre cho und het irged e fründleche Gspaß sech erloubt! Aber chuum het ds Veronika hütt uf e Grueß Bscheid 138 gä und gseit, der Vatter sygi i der Wärchstatt, so steit der Maler scho ganz i der Chuchi innen und drückt hinder sech d’Tür i ds Schloß. Was söll ächt jitz das gä? het sech ds Veronika gfragt und isch parat gsi, mit gueter Münz ume z’zale, was sech öppe di bösi Zunge vom Maler hätti wellen erloube. Da chunnt zu sym Erstuune wider das Buech zum Vorschyn, wo vor wenige Tage scho uf der Stäge vor ihm glägen isch. Uf ei Wäg isch es dem Veronika nid unerwünscht cho, vo wägen es het sech sithär doch Vorwürf gmacht, daß es dem Renat der Gfalle nid heigi ta, sys Gschänkli zum gueten Andänken eifach az’näh. Aber im glychen Ougeblick isch es Gfüehl über ihns cho, es sygi doch unagnähm, no ne Dritte zum Züge z’ha. Drum het es dem Herr Manuel ehnder es ufründlechs Gsicht gmacht und d’Händ uf em Rügge zsämegha, wi wenn es gar nid begährti az’rüehre, was er ihm da zuegstreckt het. Der Herr Manuel het aber gar nid druuf gschine z’achten und gseit: «Da bringen ig Ech öppis zum Andänken a Renatus Urghend. Es isch öppis bsunderbar Schöns und Wärtvolls. Nähmet’s numen und tüet’s wohl verwahre. Es söll Ech nid reue!» Und wo ds Veronika gar nid Gattig gmacht het, wellen es Gleich z’tue, seit der Herr Manuel bestimmt und ärnscht: «I nime’s nid wider mit hei, der Urghend isch furt, und i han ihm versproche, i well derfür sorge, daß es i Eui Händ chömi. Mi dunkt’s, es wäri nid rächt, wenn Dir ihm das z’leid tätet. Verdienet hätt er’s emel 139 nid, er isch dürynen e rächte junge Ma, cha öppis und het d’Ougen offe. I chan Ech säge, das Buech isch mit Härzbluet gschribe, und wär settigs nid schätzt, tuet sich sälber schade.» Dermit het der Herr Manuel ds Buech dem Veronika so dargstreckt, daß es gar nid anders dörfe het, als ihm’s us der Hand z’näh. Und wo-n-es wider dervo ufluegt, isch es scho allei i der Chuchi gstande.

		Z’erscht isch es no ne Zytlang wi agwachsen uf em glyche Fläcke blibe. Syni Ouge hei wohl ds Buech agluegt, und doch het’s es eigetlech nid gseh, wil syni Gedanke dem Renatus sälber nache gange sy. Ändlech isch es dermit i d’Fänschternische vüre ga sitzen und het afa bletteren und läse. Es het ganz guet gspürt, daß i der flyßigen Arbeit vo däm Buech vil meh Liebi glägen isch als im Chrüz und i de Pärle, wo-n-es am Hals treit het. Eigetlech het es ds Buech grad welle ga versorgen und de afa läse, wenn es nüt hätti gha z’versuume; aber wo-n-es einisch het agfange gha blettere, isch es i ds Läsen yne cho und het nid gwüßt, wi-n-ihm d’Zyt drüber verrünnt, bis undereinisch d’Muetter näben ihm steit und fragt, was es da heigi. Ds Veronika het ganz gnau gwüßt, wi sy Muetter das würdi aluege, daß es vom Renatus Urghend es Andänken anähmi. Aber um keis Guet vo der Wält het es se jitz welle la yne luegen i sys Härz. So schwär ihm di ganzi Sach gsi isch, so het es doch ganz allei dermit welle fertig wärde. «Der Herr Manuel het mer das bracht und gseit, es sygi öppis 140 bsunderbar Wärtvolls», seit es und git der Muetter ds Buech.

		D’Muetter Sterr, wo mit dem Läse no vil meh uf em Chriegsfueß isch gsi als mit dem Herr Manuel, het sech nid chönne vorstelle, daß vo däm öppis Guets i ds Huus chönnti cho. Si het e Zytlang drinnen umebletteret, isch nid drüber cho, was es vorstelli, und het churzerhand erklärt, das sygi vom Tüüfel, me müeßi mit zum Bychtiger. Z’erscht isch me no mit zur Tante Wyngarte, gäb nume der Meischter Sterr sälber het dörfen e Blick dry tue. Und wo du d’Tante vermuetet het, das sygi gwüß «öppis Gstürms vo däm neue Gloube», me sötti emel ja dermit zum Huus uus, gäb es no Schaden agrichtet heigi und men am Änd no derfür müeßi ga büeße, het me du dä Stei des Anstoßes zum Propscht vo Wattewyl bracht und nid ermanglet z’säge, wär’s i ds Huus bracht heigi.

		Mit stächigen Ouge hei d’Muetter Sterr und d’Frou vo Wyngarte dem Chorherr sys Gsicht gstudiert, währeddäm er mit großer Sorgfalt ds ganze Buech dürbletteret het. Ds Veronika het derwyle dem Chorherr sy Pelz und d’Stube rächt agluegt und gfunde, so ließi sech eigetlech no läbe. Es isch us syne Gedanken erscht ufgstört worde, wo der Herr vo Wattewyl seit, es nähm ne wunder, wär das abgschriben und gmalet heigi, settigi Lüt wären im Chorherrestift z’bruuche. «Es isch e prächtigi Arbeit», het er gseit, «und mit vil Liebi 141 und Sorgfalt gmacht. Es mueß e fromme Ma sy, wo das gschribe het. Nähmet Dir das nume getroscht hei, und tüet’s wohl verwahre! Dir heit da drannen es chöschtlechs Huus-Heiligtum. Läse dörfet Dr’s o, und vergässet nid, vorhär und nachhär es Paternoschter z’verrichte!»

		Di beide Matrone sy wi us de Wulke gfalle gsi. Si hei geng uf en Ougeblick gwartet, wo der hochwürdig Chorherr wärdi in es Etsetzen usbrächen und dem Venner Manuel für di frävetlechi Verbreitung vo verbotener Gschrift e Bueßfahrt uf Compostell, wenn nid grad a ds Heilige Grab, ufgä. Sy si mit Wätterlüüchten und Funken i den Ouge zur Propschtei use cho und ds Veronika wi nen abgschmeizti Sünderin hindedry, so sy si jitzen i fyrlecher Prozässion wider heizoge, ds Veronika als di heiligi Eifalt mit dem neue Heiltum vom Chlapperlöubli voruus und di beide mächtige Huben als Ersatz für Inful und Tiara breitspurig und Ehrfurcht gebietend hindedry.

		Der Vatter Sterr het gar nid gwüßt, was es söll gä, wo si derhär cho sy, und wo-n-er meh gwunderig als ehrerbietig dry gluegt het, hei ne di beide Matronen i ds Chrüzfüür gno, für ne-n-i di rächti Stimmung z’bringe. Me het ihm o jitze nid Zyt gla, ne Blick i das Wunderbuech z’tue, und wil ihm der Fride vo der Wärchstatt lieber isch gsi als d’Befridigung vo sym Gwunder, so het er di Frouen eifach la mache. Es het du e Tischmacher häre müeße, für under der Nische zwüsche de Fänschter 142 i der Äßstube, wo ne schön gmaleti Muetter Gottes gstanden isch, nes Pültli für das Buech yz’richte, und z’beidne Syte het me Lampen ufgmacht und drunder häre no ne Meiestock ufpflanzet. Für ds nötige Gheien i der Nachbarschaft het d’Muetter Sterr natürlech o gsorget. Ds Beschten aber isch du gsi, daß ds Veronika Tag für Tag vor em Spruchbuech sy Andacht verrichtet und derby jedesmal a dä lieb guet blund Chruslechopf vom Renatus Urghend dänkt het.

		Der Meischter Sterr het’s du gmacht wi sy Fründ Manuel. Er het en Ougeblick abpasset, wo Frou und Tochter dem Huus hei der Rügge gchehrt gha, für das Heiligtum a ds Tagesliecht vüre z’näh und e chly z’studiere. Was er da gläse het, das het o bi ihm ygschlage; aber er het derby gspürt, daß di neui Wahrheit, wenn me nere ganz freie Louf ließ, gar mängs chönnti z’underobe rüehre, und daß dadruus unliebsami Sache chönnten etstah. Was ihm jitze meh het z’dänke gä, isch das gsi, daß sy Chünschtlernase d’Hand vom Schryber usegschmöckt het. Einschtwyle, het er gfunde, syg es jedefalls gschyder, me tüej nüt derglyche, und isch ds chöschtlechen Andänke vom Renatus Urghend wider a sy Ehreplatz i der Äßstube ga lege.





IX.




		Wo der Himmel wider blauer worden isch und men am offene Fänschter het chönne sy Arbeit mache, het ds Veronika Sterr hie und da der Junker vo Rörswyl gseh der Stalden uuf ryte, und de het ihm jedesmal sys Härz e chly läbiger gschlage. Es het de albe druuf g’achtet, öb es Huefschlag ghöri und isch nöue gwöhnlech nid wyt vom Fänschter gsi, wenn der Herr von Römerstall uf em Heiwäg wider d’Wändschatzgaß ab cho isch. So hei si mänge fründleche Grueß ustuuschet, und ds Veronika het sy hälli Freud gha a dene Fänschterpromenade. Si hei’s gwöhnlech gwüßt yz’richte, daß si keini gwunderige Züge gha hei. Wenn aber scho glägetlech öpper gseh het, wohi der Junker syni Grüeß schickt, so het das dem Veronika nume verwändt wohlta; es het scho gmerkt, wi d’Lüt ne bewunderet hei. I der ganze Stadt und wyt drum ume het me niemer gwüßt, wo so schön im Sattel gsässen isch, so gueti Roß und uf sych sälber so famosi Gattig gha het wi der Chlous von Römerstall. Numen eis het’s dem Veronika nid rächt chönne: Es isch grad gsi, wi wenn der Junker uf sym Roß agwachse wär und nümme wüßti, wie’s astelle, für öppen einisch i ds 144 Huus ufe z’cho. Da het es de mängisch am Abe, wenn’s fyschter worden isch und niemer meh ihns i syne Gedanke gstört het, däm afa nachestuune. Undereinisch isch ihm de i Sinn cho, daß äs ja eigetlech en eifachi Burgerstochter sygi und daß der Junker vo Rörswyl a jedem Finger ne gueti Partie ha chönnti. Und ganz hübscheli, hübscheli het ihm de ne Stimm i sym Härz gseit, es loufi eine dür di wyti Wält, wo villicht doch ehnder für ihns gmacht wäri. Das heiligen Andänke, wo-n-es dert hinden i der Stube von ihm gha het, het frylech weniger i d’Ouge gä als der Ufzug vom Junker, und doch isch es grad eso gsi, wi wenn dert öppis drinne steckti, wo chönnti lose, luegen und rede, so öppis Eigets, Läbigs.

		Dusse, z’Rörswyl, hei o zwöi Paar Ouge nam Junker Chlous usgluegt, uf nen Art no sähnsüchtiger als die vo der Meischterstochter im Chlapperlöubli, und däne Blicke sy schwäri Süüfzer nache gfloge. Der alt Herr von Römerstall und sy Frou hei sech o so ihri eigete Gedanke gmacht, wil ihre Suhn je länger descht meh syner Wääge gangen isch und sech nümme het welle la brichte. Si hei sech scho sit Jahren ihri Plän gmacht gha und ihrem Suhn meh als gnue gä z’verstah, uf däm und däm Schloß oder Landsitz wäri eini, wo gar tuusigs guet ga Rörswyl würdi passe, und si wette gärn dises und das tue, wenn er mit sech ließ la rede. Aber der Junker het sech gstellt wi ne Türlistock und vo allem däm nüt welle wüsse. Sitdäm er dem 145 Herr vom Stein i d’Finger cho isch, het me hinden und vorne nüt meh mit ihm chönnen afa. Er het vo nüt anderem meh welle wüssen als vo Fäldzüg und Abetüür. Het men ihm’s wellen usreden und gseit, es sygi doch o nid z’begryffe, mängen andere würd sech d’Finger schläcke, wenn er z’Rörswyl chönnti wirtschafte, so het er g’antwortet, er welli nid daheim versuure, ds Läbe sygi de no läng gnue, er wüßti nid, warum jitz grad är niene hi sötti cho. Der Vatter het ihm da nid liecht chönne widerrede, isch är doch i junge Jahre sälber uszoge bis i ds Globte Land, und was er vo dert mit hei bracht het, isch der Stolz und d’Freud vo sym ganze Läbe gsi. Was het er da dem Suhn welle vor syne ritterlechen Ambitione sy? Het er zrück dänkt a di eigeti Juged, so het er sech gseit: Nei, i will doch wahrhaftig lieber, er gang sech e chly ga d’Hörner abstoße, als daß er daheim um ds Huus ume hocki und e halbe Mischtjoggeli wärdi. Aber frylech, mit däm allem sy den Elteren ihri Sorge nid abgno gsi, und vom Ougeblick ewäg, wo si gwüßt hei, daß der Chlous mit dem Herr vom Stein trotz allem Wärbverbott nach Frankrych welli usrücke, hei si schier mit jedem Tag d’Wält e chly düschterer agluegt und ihm geng wider vo neuem zuegredt, er söll doch rächt nid gah, es dunk se, es sygi dasmal ekei gfreuten Uszug. D’Regierig heig’s verbotte, und eigetlech finden alli vernünftige Lüt, es sygi jitze gnue, i der Lombardei unde lige scho gnue Bärner begrabe; me wüßti nid, was es für nes 146 Verdienscht wäri, nere no meh dra z’gä. Aber vo däm allem het der Junker Chlous nüt welle ghöre, und ds Elterepaar het wohl gseh, daß es ihm mit öppis anderem het müeße cho. Und so het men i syr Verlägeheit uf ds Veronika Sterr griffe. Nid daß öppe d’Eltere Römerstall bsunderbar wohl gläbt hätten a der Ussicht, daß ihre Suhn so ne Meischterstochter hürati, aber me het dänkt, d’Houptsach sygi, daß me dem Junker öppis chönni under d’Nase stryche, wo ne machi z’Bärn z’blybe. Was de wyter druus sölli wärde, chönni me de geng no luege. Sobald Vatter und Muetter i däm Punkt eis worde sy, het d’Frou von Römerstall agfangen um d’Stude schla: «Aber los, my Liebe, wenn i di wär, so gieng i jitze nid z’wyt vo Bärn furt, du weisch nid, wär underdessen alles i ds Chlapperlöubli chunnt! Es chönnti de no mängen andere finde, dem Meischter Sterr sy Tochter gäb e gfreuti Frou.»

		Da het se der Junker Claudius gspässig agluegt und dänkt: aha, jitz wär si-n-Ech chummlech! «O Muetter», het er gseit, «dä Chummer überlöjt Dir nume mir, i will scho derfür sorge, daß si mer nid etwütscht. Dä Glasschlyffer, wo nere-n-um e Chittel umestrycht, schüüchen i nid, dä wird sech wohl in acht näh, und sött er sech doch einisch z’nach zueche la, so will i ne de heischicke, daß er vergißt, d’Stägetritten am Chlapperlöubli z’zelle.» Uf das hi het d’Muetter dänkt, wenn si nume nüt 147 gseit hätti; jitze heig si-n-ihm d’Nase druuf gstoßen und glych nid usgrichtet, was si gärn hätti welle.

		Der Junker Chlous hingägen isch etschlosse gsi, ds einte z’tue und vom andere nid z’la, und er het sech’s unbsinnet zuetrouet, daß er das chönni. Er het wohl gwüßt, daß, wenn er jitze ds Veronika giengi ga höische, der Meischter Sterr ihm de würdi säge: «Ja, wenn Dr z’Bärn blybet!» Und drum het er einschtwyle nüt anders welle, als uf irged en Art dem Veronika d’Händ binde. Und damit emel ja d’Sach nid e längere Stil überchömi, als ihm rächt gsi isch, so het er der letscht müglech Momänt usgläse, für sech sys Vorhabe sicher z’stelle.

		Am glyche Tag erscht, wo-n-er sech mit dem Herr vom Stein uf e Wäg gmacht het ga Losane, uf e Sammelplatz, isch er i ds Chlapperlöubli cho. Daß er syni Elteren i Chummer und Träne z’Rörswyl zrück gla het, hätt ihm ds schärfschten Oug nid agseh. Er isch e Möntsch gsi, wo nume vüretsi het chönne luege. Schicklecherwys het er dem Meischter Sterr nahgfragt, und dä isch wi ne wohldressierte Pudel uf d’Komedi ygange, wo der Junker scho lang mit ihm ufgfüehrt het. Er het ihm gseit: «Aha, Dir weit cho luege, was Eui Schybe macht!» Di Schyben isch ja scho lang fertig gsi; aber der Junker het geng wider irged e Vorwand gha, se no bim Meischter la z’lige. Bis jitze het er geng gseit, er möchti no dises oder das dranne la ändere, aber er well sech z’erscht no bsinne. Hütt 148 het er einisch öppis anders vorgä: er well se no la lige bis er ume chömi. Er möchti vo der heiligen Anna gäge d’Stiftung vo so nere schöne Schybe dä Fäldzug o no grad ymärte. Der Meischter het hälluuf glachet ob der Idee. Und wil er ja wohl gwüßt, daß der Junker nid nume für di glesigi Anna chunnt, so het er’s nid so ärnscht gno. Ob’s ihm de würklech ärnscht sygi mit däm Fäldzug, het er ne gfragt. Und wo der Junker g’antwortet het, allwäg syg’s ihm ärnscht, in ere halbe Stund ryte si zum Tor uus, da het der Meischter gwüßt, was er z’tüe het. Er het sy Gascht i d’Stuben übere gfüehrt, wo Muetter und Tochter ungeduldig uf ne gwartet hei. Und chuum sy si dert gsi, so het d’Muetter Sterr Mittel und Wäg gfunde, der Meischter mit sech wider use z’zieh. Hätti nid der Bueb, wo underdesse dem Junker sy Choli uf der Gaß het sölle ha, zeter und mordio afa brüele, wil ds Roß zablet het und bi mene Haar mit ihm der Stalden ab greiset wäri, so hätti vermuetlech der Herr vom Stein no lang uf e Junker chönne warte. Aber ds Ufschla vo de Huefen uf der Bsetzi het der Junker Chlous us syr Abschidsvisiten ufgschüücht, und er het sech wohl oder übel müeße losryße. Derfür het der Bueb, wo-n-ihm ds Roß gha het, statt mene Chrüzer e Stupf i ds Hinderen übercho.

		Sobald me di schwäre Tritte vom Junker het ghört dür e Gang uus gah, hei sech Vatter und Muetter wider zueche gla, und di ganzi Familie het i der Louben usse von ihm Abschid gno. Der 149 Choli isch zwar, sobald er der Rüter wider im Sattel gspürt het, wi ne Hurnuß z’ringsetum gfahre, daß d’Chilchhöfli-Bueben uf alli Syten use dervo gstobe sy, aber nüt-descht-minder het der Herr Claudius von Römerstall ’s no zwägbracht, es paarmal fründlech i d’Louben ufe z’winke, bevor er i der Grächtigkeitsgaß verschwunden isch.

		Dem Veronika isch no jitzen ei Bluetwällen um di anderi über ds Gsicht gloffe, wo der Vatter probiert het, us ihm usez’bringe, was es mit dem Junker heigi gha z’brichte. «Vreneli, Vreneli», het der Meischter gseit, «du hesch e Schatz vorusen und e Schatz hindenuse. Lueg de, daß de nid zwüsche Stuehl und Bank a Bode sitzisch!» Ds Veronika het wohl gmerkt, daß der Vatter mit dem Schatz hindenuse der Renat meint und daß er offebar errate het, wär das choschtbare Buech für ihns gschribe heigi. Gschwind het es der Finger uf syni Läfzge gleit und mit den Ouge dem Vatter gwunke, d’Muetter bruuchi de nüt dervo z’wüsse. D’Muetter hingäge, wo geng i der Meinung gläbt het, si merki meh als ander Lüt, het dä Chehr nid begriffe, wi ds Veronika zwüschem Junker vo Rörswyl und dem papierige Schatz, wo-n-ihm der Herr Manuel gstiftet het, sötti abe trohle. «I wüßti nid», het si ihre Ma agräßet, «was der Schatz hindenuse däm voruse wetti z’leid tue. Der Herr von Römerstall isch öppen e fromme Ma, sünsch würd er dänk wohl nid so chöschtlechi Schybe stifte.» Und derzue het si dänkt: Da hesch dy Tätsch.

		150 Underdessen isch der Renatus Urghend dür ds Fryburgbiet gwanderet, het da und dert i mene Chloschter oder sünsch bi geischtleche Herre mit syr Chunscht sech d’Wägzehrung verdienet und derby fascht Tag und Nacht drüber nachedänkt, warum es ihm daheim eso lätz gange sygi. Im tiefschte Grund vo sym Härz het er gfunde, er sygi doch eigetlech e brave Ma, heigi weder Tod-, no anderi grobi Sünden uf em Gwüssen und wüssi nid, mit was er das Ungfell verdienet heigi, emel gwüß nid mit dem Flyß, wo-n-er a d’Schybe vom Herr von Römerstall gwändet heig. Meh heigi doch wahrhaftig niemer von ihm chönne begähre. Ei Tag het er sech gfragt, öb es ächt würklech e grächte Gott im Himmel gäbi, wo der Tuged ihre Lohn gäbi, und der ander Tag, wenn er öppe grad dernah us nere Chilche cho isch, isch er de wider under em Ydruck gsi, wi wenig Guets är bis jitz im Läbe ta heigi, und hätti ohni sech z’bsinne di schwärschte Bueßüebungen uf sech gno. Um di vile Kruzifix, wo-n-er am Wäg gfunde het, isch er i mene Bogen umegschliche, wi wenn er förchteti, der gchrüziget Heiland chönnti abe cho und ne z’Red stelle. So isch es i sym Chopf uuf und nider gange mit Verdruß und Vorwürfe gäge sich sälber. Numen eis Schöns isch nie von ihm gwiche, und das isch der Gedanken a ds Veronika Sterr gsi. Aber wi wohl ihm das ta het, so isch es halt doch geng wider der Afang gsi vo neuer Truurigkeit. Er isch uf syr Wanderschaft mängem luschtige Meitschi begägnet, 151 wo nid minder als d’Meischterstochter im Chlapperlöubli Freud gha het a sym schöne blunde Chruslechopf und syne heiterblauen Ouge, und mängs dervo het sech grüslech wenig Müej gä, das z’verstecke. Aber wenn der Meischter Manuel gmeint het, der Renatus vergässi de ob de schöne Meitscheni sy erschte Schatz, so het er sech wüescht trumpiert. Der Renat het nume keis z’grächtem agluegt und isch ändlech uf de Bärgen ob Vivis aglanget, ohni daß er uf anderi Gedanke wäri cho gsi. Dert oben isch ihm du d’Wält doch e chly anders vorcho, wo-n-er zum erschtemal i sym Läbe der Gänfersee zu syne Füeße gseh het. Es isch gägen Abe gange, und das große stille Wasser isch dagläge wi flüssigs Ysen und so wyt und groß, daß me ds anderen Änd vom See gar nid gseh het. Dert isch alles i mene mächtigen Ufbou vo Dunschtwulke verschwunde, wo di roti Abedsunnen i allne mügleche Farbe dürbroche het. Lang, lang isch er dert uf em Müürli gsässen und het däm wunderbare Spil zuegluegt. Da zum erschtemal, het’s ne dunkt, tüej er jitz e Blick i di wyti Wält. Dert hinder däm glüejige Dusem het für ihn ds Unbekannte, Uheimeligen agfange. De het’s ne de wider azoge, und es het ne gluschtet, juscht grad dert yne z’wanderen und i däm Dusem sälber z’verschwinde. Da chäm er de Lüt us den Ougen und würdi de villicht lehre vergäße, was hinder ihm glägen isch.

		Ob sym Stuunen und Sinnen isch ds Füür i de Wulken erlösche, und der See isch bleigrau worde. 152 Und mit däm Erlösche het d’Wyti o ufghört der Renat azieh. Er het ganz guet gspürt, daß es ihm mit däm welle-vergässe doch nid ärnscht gsi isch. Einschtwylen isch es ihm no nes Bedürfnis gsi, sech mit syne Gedanke wyter z’plage; ja, er het ganz guet gspürt, daß ihm öppis fählti, wenn er jitzen uf irged en Art vo sym Härzleid erlöst würdi. So isch er mitsamt syr Lascht der Bärg ab gwanderet, dem Zil zue, wo-n-er sech het gsteckt gha. Dert inne, wo sech d’Bärge vorenand gschobe hei, wi wenn si wette verhüete, daß öpper us däm Paradies vom Schwyzerland use chöm, dert inne, i dene Felseklüfte het ds Chloschter vo St-Maurice müeße sy. Di nächschti Nacht isch er z’Vivis blibe, und am andere Tag het er syni müede Glider under em gaschtleche Dach vo den Augustiner vo St-Maurice chönnen usstrecke. No sälte het ihm e Chilche so ne fyrlechen Ydruck gmacht wi die da mit ihrer gheimnisvolle Fyschternis, wo d’Liechter nume wi Stärnli drinne gflimmeret hei und me nume bösdings Gwölb und Süüle het mögen underscheide, und wenn si de gar i der gheimnisvolle Dämmerung gsunge hei, so het’s ne dunkt, er heig i sym Läbe no nüt so Heiligs und Schöns ghört und gseh. Sobald der Abt erfahre gha het, daß e gschickte Maler i de Muure vom Chloschter sygi, het der Renatus weder über Längizyti no über ufründlechi Behandlung chönne chlage. Me het ihm allerhand Arbeit zuegschobe, und er het bald gspürt, daß men ihm’s nid würdi schwär mache, i 153 d’Mönchschutte z’schlüüffe. Scho het er mit eint und anderem vo dene Patres dervo gredt und het sech z’nacht, wenn er so rächt mit sich sälber allei gsi isch, überleit, öb er ächt nid hie sys Zil und sy Heimet für alli Zyt gfunde heigi. Aber gäb wi-n-er am Tag vor der Muetter Gottes gchnöilet und mit Andacht ihres Bild i sech ufgno het, so gwüß daß er z’nacht es Oug zueta het, so isch di heiligi Anna vom Chlapperlöubli vor ihm ufgstigen und het ne der Jungfrou Maria us den Arme grisse. I der erschte Zyt het er sech nid vil druus gmacht; er isch ja gwanet gsi, daß er syni Gedanke nid chönni los mache vom Veronika Sterr. Aber, wo-n-er sech du meh und meh mit dem Plan abgä het, hie z’blybe, isch es ihm gsi, wi wenn er sech jitz erscht rächt nümme chönnti los mache vo syr alte Liebi. Er het möge chnöile vor welem Altar daß er het welle, so isch i jedes vo syne Gebätt öppis yne grunne, wo dem Veronika gulte het. Und wenn ihm de gar i Sinn cho isch, daß sy Widersacher, der Junker vo Rörswyl, änet de Bärge, i der Lombardei sygi, de het’s ne de ume packt, daß er gmeint het, er müeßi grad i eim Sprung zur Chilchen uus und wider gäge Bärn zue. Es wär ja ds eifachschten und ds natürlechschte gsi. Aber jitz isch der Renatus Urghend scho nümme meh ganz Meischter über sich sälber gsi. Wenn sy Fründ, der Herr Berchtold Haller, i sys Härz hätti chönnen yne luege, so hätt er ne gwüß bim Chrage packt, ne toll gschüttlet und ne-n-abrüelet: «Urghend! Drückt 154 di ds Doggeli? Uuf, uuf, erwach!» Aber jitzen isch wyt und breit ekei Haller umewäg gsi und o kei Manuel. Und so het der Renatus Hülf gsuecht bi menen Augustiner-Pater, wo sy dütschi Sprach verstande het, und dä het ne mit synen Ouge dürboret und ne sälig prise, daß er würdig befunde sygi, settigi Afächtunge müeßen über sech la z’ergah. Me gseji, daß es dem Tüüfel heiß drum z’tüe sygi, ne vo sym löbleche Vorsatz abz’bringe. Vo denn ewäg sy du d’Mönchen erscht rächt hinder ne graten und hei ne mit Bueß- und Andachtsüebungen afa dressiere, daß dä guet Renat sälber bald gloubt hätti, es müeßi us ihm en apartige Heilige gä. Aber gäb wi-n-är sälber und syni geischtleche Peiniger der Glasmaler us em Chlapperlöubli plaget und mißhandlet hei, ds Veronika Sterr isch nid us sym Härz gwiche. Er het nüt anders dänkt, als er müeßi sech mit syr Liebi am Fueß vo de höche Flüeh vo Vérossaz la begrabe.

		Es wäri wohl o derzue cho, wenn nid ei Tag e Gascht i ds Chloschter cho wäri, wo der Renatus scho i den erschte Tage vo syr Lehrzyt bim Meischter Sterr ganz es bsunders Zuetroue zue-n-ihm het gfasset gha. Es isch der Herr Thüring Rust gsi, der Abt vo Trueb, wo ne Wallfahrt ga Rom het aträtte gha. Fascht het der Renat sy Freud nid möge gmeischtere, wo-n-er dä hochwürdig Herr im Refektorium etdeckt het. Dert het er frylech ne nid dörfe ga grüeße, wi sys Härz ne tribe hätti. Aber er het ne nid us den Ouge gla, und einisch, wo-n-er 155 dür e Chloschtergarte gangen isch, für i d’Eisidelei ufe z’styge, isch ihm der Renatus nache gschliche. Der Abt het juscht vo mene Fluehabsatz uus di schöni Ussicht gluegt, da het sech der Maler zueche gmacht, isch vor ihn häre gchnöilet und het mit Ehrerbietung na syr Hand griffe. Der Abt het ne verwunderet agluegt und nid rächt gwüßt, wo ne hiwyse. Aber der Renat het ne nid lang im Ungwüsse gla. Eifältig und mit nassen Ouge het er der Abt gfragt, öb er sech nid a ihn bsinni, er heig ihm z’Bärn i der Wärchstatt vom Meischter Sterr dörfen e Schybe zeige, und si heige zsäme no dervo gredt, wi wenig mängisch d’Härzesverfassung vo de Stifter mit däm zsäme stimmt, was uf ihrne Schybe gmalet sygi. «Ach ja», het der Abt g’antwortet, «wohl, wohl, i bsinne mi dadra. Aber wi chunnsch du dahäre?» Und jitz het der Renat d’Erloubnis ghöische, dem Abt dörfe sys Härz z’lääre. Der Abt het sym Begleiter gheiße warten und het der Renat mit sech i di chlyni Wallfahrtskapälle yne gno. Dert het du der Maler ihm sys Leid gchlagt, wi nes Chind sym Vatter avertrouet, was ihns drückt. Der Herr Thüring het es strängs und fyrlechs Gsicht gmacht, und doch het us syne Worten öppis use tönt wi nes heiters Glöggli, wo irged a menen Ort im versteckte glütet wird.

		«My liebe Fründ», het der Abt gseit, «i merke scho, wo di der Schueh drückt, me cha nid z’zwöinen i ds Chloschter, sünsch isch es mit Rueh und Friden erscht rächt uus. I weiß dir öppis Bessers. 156 Du bisch e gschickte Maler und gsehsch meh als ander Lüt, chumm du mit mir über d’Bärgen i di heiligi Stadt. Vergissisch de dert nid, was de vergässe möchtisch, so isch es de geng no Zyt, sech anders z’bsinne, und verloren isch nüt.»

		Dem Renat isch es gsi, wi wenn ihm e Zäntnerlascht ab den Achsle fieli, und mit nere wahre Verehrung het er syni Läfzgen uf di mageri Hand vo sym hochwürdige Bychtiger drückt. Es het ne dunkt, er sygi uf ei Chlapf en andere Möntsch worde, wo-n-er mit dem Abt wider i ds Chloschter aben isch. Mit Luscht und Yfer het er ghulfe bi de Zuerüschtunge für d’Reis über e Sankt Bärnhards-Bärg, und wo-n-er sech a mene herrleche Morge gägen Änds Aprillen uf e Rügge vo mene große Muulesel gschwunge het, isch er sech läbesfreudiger und stolzer vorcho als der chriegsluschtigscht Ritter.

		D’Jahrzyt isch hie e chly wyter vorgrückt gsi als im Bärnerland, und di Pilger hei sech na de paar erschte Wägstunde scho i Gedanken ygläbt gha, das gangi jitz eso wyters bis yne, i ds wältsch Land. No wo si um e Burghubel vo La Batiaz ume gritte sy und ds Stedtli Martinach vor sech gha hei, het se z’ringsetum der herrlechscht Früehlig aglachet. Aber chuum hei si dert, wo d’Dranse-n-i gäjem Bogen us ihrer änge Schlucht use chunnt cho z’schieße, der Rank gäge Mittag yne gno, gäge Sembrancher zue, isch nen uf eismal e suure Luft etgäge cho, und wi wyter daß si vorgrückt sy, descht 157 meh het es se dunkt, es gangi wider dem Winter etgäge. Z’Orsières hei si im Säßhuus vo den Augustiner-Chorherre Nachtquartier gmacht, und vo dert ewäg isch es du sträng bärguuf gange. So groß, wild und wytlöufig het sech keine vo dene Manne das Bärgland vorgstellt gha. Und wo si du gar obehär Bourg St-Pierre i Schnee grate sy und me mängisch vo de sunnige Bärgsyte här d’Louene het ghört donnere, isch es ne z’blätzewys rächt uheimelig worde. Mit jeder Stund isch ds Tal änger und einsamer worde, und i de letschte Schluchte vor em Mont mort, wo men o i aller Gottswält niene nüt meh gseh het als Schnee und schwarzi Flüeh und me sech ganz der findige Nase vo de Muultier het müeßen überla, da het sech der Renatus gseit, es gseji ehnder uus, wi wenn men i d’Underwält chäm als i das vilgrüehmte Paradis vo der Lombardei. Dem Abt syni Begleiter, zwe Mönchen und es paar Chnächte, sy dür e Schnee gstampfet, wi wenn si d’Sprach verlore hätte. Eint und andere — und o der Renatus — het sech im stille gfragt, ob si ächt nid der Wäg verlore heigen und was us ne würdi, wenn si hie müeßten ynachte. Der blau Aprille-Himmel isch verschwunde gsi, und über di wilde Grät sy schwäri Näbelwulke gschnaagget, und nume hie und da isch e grälle Sunnestrahl düre broche, wi für d’Wildnis vo der Landschaft no dütlecher z’zeige. Was di ganzi Karawane bi Muet und Vertroue bhalte het, das isch dem Herr Thüring sy Zueversicht und Begeischterung 158 gsi, sys heiße Begähre, ändlech einisch i di ewigi Stadt z’cho. Rom — Rom — Rom! Das het uf der ganze Reis us synen Ouge glüüchtet und isch ihm bständig uf der Zunge gläge. Und nah-ti-nah het sech sy Begeischterung für das Zil o uf e Renatus übertreit. Und das het sys guete gha, vowägen uf der letschte Strecki, wo si sech müehsälig dür di gruusigi Tüele vo der Combe des Morts ufe gwunde hei, ohni di gringschti Spur vo möntschlechem Läbe z’gseh, und niemer e Begriff dervo gha het, wi wyt me no sygi vom Hospiz, da het es würklech es großes Zil und e Gloube bruucht, für se bi guetem Muet z’bhalte. Wär nie sälber öppis eso erläbt het, cha sech nid vorstelle, was das für üsi Pilger gsi isch, wo si ändlech zu ihrne Höupten e Hund hei ghöre bälle. E Halbstund speter het ne ds Glöggli vom Chloschter e fründleche Grueß botte, und, wi us mene schwäre Troum erlöst, hei si under em höche Gwölb vom Husgang der Schnee vo de Füeße gstampfet. Dankbar hei si i der Chilchen ihri Andacht verrichtet, no bevor d’Chorherre ne der Tisch deckt hei. Da, hinder dene dicke Muure, am heimelige Kaminfüür, het me sech jitze chönne dem Stuunen überla über di Einsamkeit und Wildnis. Nid gnue hei sech üsi Pilger chönne verwunderen über d’Ufopferung vo dene Mönche, wo da de Reisende z’lieb emel drei Viertel vom Jahr im strängschte Winter läbe, währeddäm dunde, i de Täler, Früehlig, Summer und Herbscht ihri Herrlechkeit für alli Möntschen usbreite.

		159 Wo si am andere Morgen ufbroche sy und di erschte Blicken übere ta hei i das wyte sunnige Tal zu ihrne Füeßen und uf di herrleche Gletscherbärge, wo z’ringsetum i der Morgesunne glüüchtet hei, da het es se-n-allizsäme dunkt, so müeß es ungfähr sy, wenn men us em Grab erwachi und der Himmel offe gseji. Der Abt het i Gedanke scho d’Türm vo der heilige Stadt vor sech gseh und dänkt, wenn er nume chönnti flüge, statt müehsälig uf sym Muultier di vile Zigzag abe müeße z’ryte. I ihrer Freud hei di beide Mönchen afa Psalme singe, und der Renat het ne ghulfe, so guet er’s chönne het. Mängs Gloria in excelsis hei si zum blaue Himmel ufe gschickt. Es het se dunkt, si sötten us dene silberige Gräten und Bärgspitze d’Schaare vo den Ängel gseh, wi si ne zuelosen und vor Freud fäckle derzue. Sit langer Zyt isch der Renat nie meh eso hälluuf gsi wi a däm Morge, und jitze sy würklech, ohni daß er sech Rächeschaft drüber gä hätti, syni Gedanken einisch früsch und heiter voruus gfloge, statt geng a de truurigen Erläbnisse blybe z’hange.

		Ds Hospiz isch no nid wyt hinder ne gläge, so gseh si ne länge, verzatterete Zug vo Rüter, Chriegsvolk und Laschttier dür ds Tal uuf cho, Graben y, Graben uus über Felserüggen und Schneeblätze. Zu sälber Zyt isch me settigne Züge gwöhnlech nid mit liechtem Härz begägnet. Wär het chönne wüsse, was si im Schild füehre und wi men a ne vorby wärdi cho? Men isch der Geischtlechkeit 160 scho nümme mit dem glyche Reschpäkt begägnet wi no vor wenige Jahre. Bi mene Rank vo der Straß hei si hinder mene mächtige Felsblock Halt gmacht, und währeddäm d’Chnächte näbem Felse düren usgluegt hei, het der Herr Thüring mit den andere Begleiter berate, ob si ächt nid besser täte wider umz’chehren und im Hoschpiz das Chriegsvolk z’erwarte. Aber der Abt het’s greut, sy Zyt müeße z’verlüüren und wider der Bärg uuf z’graagge. Eine het gmeint, me chönnt sech näbenussen in ere Hole ga verstecke, bis si vorby syge, und en andere het d’Frag ufgworfe, ob es ächt nid Eidgenosse syge, wo da chöme, de hätti me se ja nid z’schüüche. Aber däm Ratgäber sy alli anderen über ds Muul gfahre, si wüßte nid, wohär di Eidgenosse wette cho, si syge ja erscht vor churzer Zyt yne.

		Offebar hei d’Muultier dä Chriegsrat längwylig gfunde, vowägen undereinisch het sech der längohrig Rönner vom Herr Thüring mitsamt sym hochwürdige Rüter a Bode gleit und sech afa tröhle. Zum Glück isch es im höche Schnee gscheh, so daß der Abt drunder vüre cho isch, ohni Schade z’lyde. Wil ihm das aber i sym Läbe no nie passiert isch, het ihm das Manöver doch e gwüssen Ydruck gmacht; er het a Bileam müeße dänken und gseit, es wäri allwäg scho gschyder, si würden umchehre. Underdesse hei syni Gfährten am Muultier umegstüpft und -grissen und brüelet, bis es wider uf de Beine gsi isch. Di großi Schwirigkeit isch jitz 161 nume no gsi, wider uf das Tier ufe z’cho. Der Abt isch uf ne Stei ufe gogeret, für besser druuf z’cho, und di andere hei probiert, ihm ds Muultier zueche z’stoße; aber jedesmal, wenn der hochwürdig Herr sy lingge Fueß het wellen i Bügel stecke, so isch ds Tier entweder vüretsi oder hindertsi gange, und meh als einisch het der Herr Thüring ds Glychgwicht verloren und müeßen i Schnee abe gumpe, für nid öppe no Chopf vora dry z’pürzle. So hei si under Lachen und Schimpfen ihri Zyt verlore, bis men undereinisch d’Stimme vo de Chriegslüt und ds Chlefele vo ihrne Waffe scho i der Nächi ghört het. Jitz isch me rätig worde, me well sech lieber ga verstecke, i ds Hospiz ufe mög me doch nümme gcho. So gleitig wi müglech sy si vom Soumwäg ab in e Hole gange, wo me se nid so liecht het chönne gseh.

		D’Stimme sy nächer und nächer cho, und bald het me ds Ufstoße vo Stäcken und Spießen im Schnee und ds Schnuufe vo de Laschttier chönnen unterscheide. Üsi Pilger hei sech natürlech müüslistill gha und d’Ohre gspitzt. Wo di erschte Lüt vo däm Zug i di nächschti Nächi chöme, luege sech der Abt und syni Gfährte mit der gröschte Verwunderung a. No het keine dörfen e Lut vo sech gä, da seit der Abt sälber, und i sym Gsicht het sech großi Erliechterung usdrückt: «Bärndütsch!» Jitz het sech der Renat nid mögen ebha. Er schnaagget das Hübeli uuf, wo se vom Soumwäg trennt het, güggelet übere, und was gseht er: 162 Lüt, wo-n-er z’Bärn alli Tag atroffe het, alli Bott es bekannts Gsicht drunder. Und wenn si scho nid vil gredt hei — si hei ihre Schnuuf sünsch bruucht — so het me ne doch agmerkt, daß si bi guetem Luun gsi sy. Alles das Fueßvolk het dem Renatus nüt gha z’bedüte; aber was uf Rosse derhär cho isch, het er mit syne Blicke verfolget, wi wenn er sälber uf Roub uus gieng. Under allne zsäme het er numen eine gsuecht, wo ne-n-interessiert het, und er het nid emal lang uf ne müeße warte. Der erscht bekannt Rüter isch der Herr Albrächt vom Stein gsi, und wenigi Schritt hinder ihm här isch uf sym schwäre schwarze Roß der Junker Claudius von Römerstall der Bärg uuf cho z’stampfe. Heiß und chalt isch es dem Renat über e Rügge gloffe, und er het für e Momänt alli Gedanke verlore. No mängs bekannts Gsicht isch an ihm vorby gange, mänge dervo hätt er under anderen Umstände mit irged mene Gspaßwort grüeßt; aber jitze het er keine dervo z’grächtem agluegt. Wi Schätte sy si alli an ihm vorby gange, währeddäm syni Gedanke scho wider zrückgfloge sy ga Bärn. Wohl het er no nid gwüßt, wi-n-er das dem Abt vo Trueb söll säge; aber er het gspürt, daß er’s nid chönnti über sech bringe, di Lüt gseh hei z’marschieren und sälber der Wäg ga Rom wyter z’verfolge. Wo di letschte vo däm ändlose Gänslimarsch vorby gsi sy, isch der Renat mit ganz verstörtem Blick zu syne Reisgfährte zrückgangen und het dem Herr Thüring gseit, er chönni nid wyter mit 163 ihm cho, er hielti’s nid uus. Er müeß eifach hei. Der Abt het probiert, ihm das usz’rede. Z’erscht het er’s mit Gspaß probiert, und wo-n-er gmerkt het, daß der Renat gar nid Meischter isch über sich sälber, het er en andere Ton agschlagen und ihm vorgha, das sygi nüt gmacht von ihm, se jitz grad im Stich z’la, wo si de verwilderete Nachzügler begägnen und chreftigi Arme nötig hätte. Das het aber o nüt mögen abbringe. Es syg ihm leid, het der Renat gseit, und öppe will’s Gott wärd nen underwägs nüt eso begägne, si heige ja o nid vo Afang a uf ihn grächnet gha. Jitz het der Abt no einisch agsetzt und der Renat gfragt, ob er sech de o gar nüt us der Glägeheit, ga Rom z’cho, machi? Hundert anderi würde sech d’Finger schläcke bis a d’Ellbögen ufe, wenn si mit mene geischtleche Herr di Reis chönnten undernäh. Das het alles nüt abtreit. Dem Renat sys Härz het hei wellen und het sech nümme la bändige. «So louf halt», het ihm der Abt gseit, «und wenn’s dr de chrumm geit, so dänk de a mi. Villicht dänksch de: hätt ig ihm nume gfolget!»

		So sy si usenandere cho. Der Abt isch mit syne Lüten und mit mene lääre Muultier i di sunnige Täler abe, währed der Renat uf synen eigete Füeße hinder den eidgenössische Chriegschnächte wider der Bärg uuf gangen isch. Es paarmal no isch er blybe stah und het dem chlyne Trüppeli vo dene Rom-Pilger nachegluegt. Halb het’s ne zoge, umz’chehre — söll i ächt, söll i nid? Erscht jitz het 164 er gmerkt, daß er sech eigetlech uf di Rom-Reis het gfreut gha wi nes Chind, und es het ne-n-afa duure, daß er di ganzi Herrlechkeit sölli la fahre. Aber sobald syni Blicke nume d’Gäged vom Hospiz gstreift und d’Fueßspure vo däm Chriegsvolk gfunde hei, so het’s für ihn nume no eis Zil gä: hei! Langsam isch er der Bärg uuf gstige bis zum schwarze See, wo d’Yschblöck drinn umegschwumme sy, und dert het er gwartet, bis sech di letschte Nachzügler bim Hospiz zsämegfunden und mit dem ganze Huuffe hinder em Huus glageret hei. Du het er sech wider ufgmacht, i der Meinung, er chönni sech vor em Hospiz düre schlyche, ohni daß sech öpper synere-n-achti. Aber wo-n-er schön zwüschem See und der Bärgwand innen isch, chöme vo hinde no ihrere zwee. Eine dervo het ne gschouet und fragt ne, öb är nid o vo Bärn sygi und wi-n-är da ufe chömi, öppe so gar Schöns gäb’s da oben emel nüt z’gseh. He, uf der Wanderschaft syg er, het er ne g’antwortet, öb si öppe meine, es dörfe nume Chronefrässer i ds wältsch Land übere? Di beide sy uf e Gspaß ygangen und hei ne gfragt: «Söi mer di öppen eis ga dünkle da i där Glungge?» Hinder em Chloschter hei si afa juheien und singe. Si hei alli gar grüslech übersüünig gschine. Vorne, am Husegge, isch wahrhaftig der Joscht Lägeli fräch und breitspurig dagstanden und het sy Schaffiser-Schnabel i d’Luft use gstreckt, wi wenn er ds Wätter chönnti schmöcke. Er isch Rottmeischter gsi und het uf di zwee Nachzügler gwartet, 165 wo mit dem Renat cho sy. Er het dä wohl umegkennt, aber sech nid derfür gha, ne z’grüeße. «Was bringet dir da für eine?» het er syni Manne gfragt. Dä Übermuet het der Renat guslet, und er isch syne Begleiter mit der Antwort z’vorcho. «Isch das öppe ds Wirtshuus zum rote Zingge da, daß du so am Egge steisch?»

		«Gäll, wenn d’ne hättisch, dä Zingge», het der Lägeli umegä, «de hättisch nid emal bruucht bis da ufe z’loufe, für is cho usz’spioniere! Si wärde di dänk öppen o vo Bärn uus nachegschickt ha wi der Bütschelbach und der Wyßhan? Aber die chöme nid es zwöits Mal, der Ritter vom Stein het ne z’Losane Bscheid gä, daß ne der Gwunder vergangen isch.»

		Bös sy di Redesarte nid gmeint gsi. Zu sälber Zyt het me z’Bärn ruuch mitenandere gredt. Me het aber o öppis möge verlyden und sech villicht nume descht besser verstande. So het der Renat ’s ganz guet chönne wage, no chly sy Gwundernase z’fuettere. Und gwöhnlech hei die, wo us mene Chrieg umecho sy, mit Erzelle nid gwartet, bis me se gfragt het.

		«Wi isch’s ech gange da inne? Heit dr öppis usgrichtet?» het der Glasmaler gfragt. Und du het der Lägeli losgä: «Öppe schier hei mer usgrichtet, mer sy nume nie derzue cho, der Spieß z’bruuche. Dem Cheiser syner sy glüffe, we me se nume z’grächtem agluegt het. Si hei gmeint, Mailand syg ne sicher; aber wo mir cho sy, hei si zsämepackt 166 u sy furt gsi, me het nid gwüßt wie. Dä Chehr het der Stein z’säges alles alleini brittlet. Dä weiß mit de Lüte z’rede, und si wüsse, warum si-n-ihm nahgäbe. Jitz het er aber o sy Sach übercho. Lue dert di Muulesle! Da gsehsch, was dä alles hei fergget; si wärde de z’Bärn Ouge mache, wenn er uspackt.»

		«He nu», het der Renat g’antwortet, «dasmal isch’s ech nid bös gange. Dir heit ja nid en einzige Gwirsete by-n-ech. U jitz, wo weit dr jitz hi?»

		«He ga Bärn, wohi süsch!»

		«Wo düre?»

		«Das weiß i nid. I weiß nid, wo si wei abmuschtere.»

		Für einschtwyle het der Renat gnue gwüßt. D’Houptsach isch ihm gsi, no vor em Junker Claudius ga Bärn z’cho. Ohni sech wyter mit dene Lüte z’versuume, isch er, dasmal seelenallei, der Bärg ab und het pressiert, für im Tal Quartier z’finde, bevor ds Chriegsvolk alles überschwemmt het. Uf em ganze Wäg vom Hospiz bis abe ga Bourg St-Pierre het er kei einzige Möntsch atroffe. Jeden andere hätti sech i där furchtbaren Einsamkeit, wo en einzige Fähltritt gnue wär, für eine dem gruusamschte Tod usz’lifere, gförchtet. Aber der Renatus Urghend het weder linggs no rächts gluegt und isch gloffe, was ne d’Bei hei möge trage, ohni a die z’dänke, wo i där Einsamkeit eländ umcho sy. Glöiet und gschlafe het er nid meh als grad absolut het müeße sy. Nid emal dunden im Tal vo Martinach, wo-n-es ihm undereinisch vorcho isch, wi 167 wenn er us mene verbannete Land i ds Paradies chäm, het er sech meh Zyt gönnt. Im herrlechschte Sunneschyn hei d’Böum blüeit, und d’Matte sy über und über voll Früehligsblueme gsi. Aber das alles het dem Renat jitz nüt meh gseit. Und im Rhonetal, wo d’Böum alli vom Seeluft gäge Mittag helte, wi wenn si o wetten über d’Bärgen i ds wältsche Land übere flieh, isch är der ander Wäg obenyne gloffe, daß me hätti chönne meine, er well’s dene Böum z’Trotz tue. Aber z’letscht möge di flinggischte Bei amene Härz voll Liebi nid nache. Und wo der Renat wider vor em Chloschter vo St-Maurice gstanden isch, het er wohl oder übel na syr dreitägige Jagd dert müeßen Obdach suechen und z’grächtem verschnuufe. Er isch so müed und erlächnet gsi, daß d’Mönche gmeint hei, er well der Geischt ufgä. Jitz het du dä, wo ne ds vorder Mal hie eso het i d’Hüple gno gha, ne gmacht z’erzelle, warum er scho wider da sygi und was er vor heigi. Es isch ihm grate, der Renat wider uf syni früechere Sorgen und Plän zrück z’bringen und ne mit wärweise so lang z’versuume, bis me glücklech d’Halparte, Spießen und Harnische vo der Heeresmacht scho hienache het gseh glitzere. Jitz het’s ne-n-aber nümme bha, und er het der nächscht Ougeblick, wo grad niemer um ihn ume gsi isch, profitiert, für z’flieh. Ohni lang z’luege, öb si-n-ihm scho uf de Färsere syge, isch er über d’Rhonen und gägen Äle zue gloffe. Vo dert isch er i d’Bärgen ufe, gägen Ösch und Saanen und du dür ds 168 Sibetal ab. Es het dennzumal no keini Poschtstraße gä, und so isch es cho, daß er sech da und dert e chly verloffe het. Derfür isch er de descht ärschtiger gloffe, für di verloreni Zyt wider yz’bringe. Erscht, wo-n-er der blau Spiegel vom Thunersee vor sech gseh het, het’s ihm afa wohle; da het er sech gseit, jitz sygi’s gwunne, und isch ändlech mit guetem Muet und größerer Rueh dür di schöni Bluescht uus gwanderet. Aber, was isch das? Zwüsche Bluemistei und Wattewyl ghört er undereinisch läbige Huefschlag hinder sech, und wi-n-er umeluegt, so chömen es paar Rüter im scharfe Trab derhär und an ihm vorby, z’mitts under ne der Junker Claudius von Römerstall. Si sy an ihm vorby gsi wi der Bysluft, aber doch grad langsam gnue, für daß der Renat di übermüetige Blicke vom Junker het chönnen uffa. Da isch er dervo gstoben uf sym große schwarze Tier, wo ne-n-über jedes Hindernis wäg treit het. Und wo der Renat se-n-us den Ouge verlore het, entdeckt er erscht no ne großi Fläre Schuum, wo vo ds Junkers Roß uf sy Ermel gflogen isch. Also für das het er sech d’Seel schier us em Lyb grönnt! Da dermit frylech het er nid grächnet gha, daß de di große Herren ihrer Mannschaft wyt z’voruus ryte, für z’Bärn unde ga vorz’sorge für d’Abmuschterig. Im erschte Verdruß isch er näbem Wäg i ds Gras glägen und het nid rächt gwüßt, was er jitze söll. Ändlech aber het er sech gseit, der Junker heigi doch vermuetlech z’erscht no anders z’tüe als 169 grad wider im Chlapperlöubli ga yz’chehre. Und so het er sech e neue Ruck gä und isch wyter gwanderet; aber der Wäg vo hie bis ga Bärn isch ihm länger vorcho als di ganzi Reis vom Sankt Bärnhards-Bärg bis ga Bluemistei.





X.




		Ds morndrisch het der Gärtner vom Barfüeßer-Chloschter z’Bärn zum Brueder Chuchimeischter, wo-n-er a d’Halden aben isch cho Grüens reiche, gseit: «Es geit nöue luschtig da oben i der Freistatt!»

		«Ja schier», het der Mönch g’antwortet, «wenn di Herre vo der Regierig ghörte, wi me sech bi üs über se luschtig macht, si würde sech wohl bsinne, öb si di Chriegsgurgle wette la druus schlüüffe.»

		«Was isch eigetlech o los?» fragt der Gärtner, und der Mönch brichtet ihm: «He, was isch los — du bsinnsch di ja, daß nam Neujahr sträng verbotte worden isch, z’reise, syg’s für e Cheiser oder für e Chünig. Aber es git halt Lüt, wo uf däm Ohr nüt ghöre. Wenn die a menen Ort e Batze Gäld gseh glänze, so bhet se niemer meh. Si syn ihm uuf und nache, wi der Tüüfel hinder neren arme Seel. Der Stein und alles, was zue-n-ihm het, sy uuf und furt gsi, me het nume nüt dervo gmerkt gha. Und wo mene nachegschickt het, si söllen uf der Stell umchehre, so hei si dene Ratsbött nume di längi Nase gmacht: bheit is, wenn dr chöit! — Jitz sy si nächti umecho. Aber si hei gschmöckt, daß nid guet Wätter isch, und hei sech i d’Freistatt verzoge.» 171 «Jä, u jitz? — Si chönnen emel nid da blybe bis a ihres sälig Änd!»

		Us de Fänschter vo der Freistatt het me wider es Glächter ghört, daß es ein dunkt het, es sötti d’Dili lüpfe.

		«Jä, u jitz! Allwäg chönne si nid da blybe. Me wird ne de scho brichte, was es choschti, gäge Wille vom Rat z’reise. Aber weisch» — der Mönch het d’Hand näbe ds Muul, wi wenn er wetti verhüete, daß si doben öppis ghöre — «weisch, es isch halt gar eigets. Die Lüt, wo undersetzt sy, rüehrt me halt doch geng weniger ruuch a als die, wo nüt hei. Wo öppis isch, macht me süferli — me weiß nie, wenn men öppe no froh wird drüber — aber wo nüt isch, da tuet me no dür, was eine z’guet het. Vo dene da obe wird scho keine ghänkt, si hei vil z’vil hei bracht. Potz Marter! Söttisch gseh, wi die gchramet und aghänkt hei! Die darf doch niemer arüehre! Emel afe bim Stein het gwüß keine d’Finger zueche. — Aber einschtwyle darf emel jitz no keinen a d’Tagheiteri use.»

		«Das isch mer afen e Läbtig das», meint der Gärtner. «I re Freistatt wird nöue süsch nid so glachet u brüelet.»

		«U gfrässe», fahrt der Mönch furt und schlat es Chrüz, «u gsoffen u gschworen u gsungen u — gmüntschlet.»

		Dem Gärtner sys Muul isch ufgange, daß der Mönch sech schier het müeße ha, für nid dry z’falle.

		«U gmüntschlet?»

		172 «U gmüntschlet.»

		«Ja wär de? Wän de?»

		«He, si hei Wybervölcher o by sech!»

		«Öppe doch nid!»

		«I ha’s ja gseh! — Es isch da eine derby, der jung Herr vo Römerstall vo Rörswyl, dä isch mit der Tochter vom Meischter Sterr im Chlapperlöubli versproche.»

		«Was Dir nid sägit!»

		«I ha’s ghört, wi si dervo gredt hei, und der Stein het ne dermit ufzogen und ihm befole, se la z’reiche. ‹Häre mit däm Meitschi!› het er gseit, ‹i möcht das gseh.› — Und du hei si gschickt se ga reiche. Sälber hei si richtig nid voruse dörfe. Und si isch du cho mit ihrem Vatter; aber i gloub, es het der Junker groue. Chuum isch si dinne gsi, so het der Stein zue-n-ihm gseit: ‹Junker, Dir erloubet?› und het nere grad es Müntschi gä. Ihre-n-isch es gwüß o nid rächt gsi, si isch bald chräbsrot, bald bleich worden und sitzt jitzen i menen Egge, wi nes Vögeli, wo z’früech us em Näscht gfallen isch. Und der Vatter macht es Gfräß, daß d’Nidle drob suureti.»

		«U de der Junker?»

		«Der Junker? — Joa, was het dä welle! Da heißt’s: Vogel friß oder stirb! Wär mit dem Stein geit, isch’s gwanet, daß er ärnet, wo-n-er nid gsäjt het. Bhüetis, bhüetis! — Das isch halt eso. Wo Gäld isch, isch d’Gwalt, und da böglet sech 173 alls. Si frässen ihm us der Hand wi d’Tübeli. — Aber i verdampe mi, i mueß ga luege.»

		Der Brueder Chuchimeischter het sys Chörbli mit Louch und Peterlig gno und isch der Bärg uuf dem Chloschter zue. Der Gärtner het i sys Chrutbett yne brümelet: «Äbe, u di Herre Patres wüsse däich o, warum si däm Herr chüechle.»

		Der Chuchimeischter het’s ärnscht gmeint, wo-n-er gseit het, er welli ga «luege». Er isch nid nume ga luege, ob syni Ghülfe der Bratspieß flyßig dräje. Ihn het o meh interessiert, was i der Freistatt «über» sygi. Und so isch er alli Bott dert yne ga glüüßle.

		Me het scho chly müeße dert daheim sy, für chönne z’underscheide, wär da sygi. Di Freistatt isch e große, aber nidere Saal gsi mit nere Bsetzi vo runde Chiselsteine. A den Underzüg vo der fyschtere hölzige Dili sy Ornamänt mit Blueme gmalet gsi. D’Fänschter hei nid vürig vil Heiteri yne gla; aber hütt sy si wyt offe gsi, und d’Meiesunnen isch uf allerhand glänzigs Züüg gfalle, wo di Chriegshouptlüt hei anne gha, und derzwüschen o uf eint oder anderi Glatze vo mene Chloschterbrueder. Uf de Tischen isch allerhand Äß- und Trinkgschirr gstande — di Lüt hei zum Zytvertryb g’ässen und trunke — und i de Wyschwettene sy beinigi Würfel ghöcklet und hei mit ihrne schwarzen Öugli liechtsinnig umenandere gluegt. Ds Mannevolk isch de Wände nah uf de Bänk pflartschet oder grittligen uf de Stabälle gsässe, het 174 Güntli brichtet, glachet und d’Regierung verspottet, wo se gärn möchti chlemmen und nid rächt dörfi, wil di Ratsherre sech sälber ds Tööri zum Reise möchten offe bhalte. D’Stube het es Gschmäckli gha. Vorhär het’s drinne gchlöschterlet und barfüeßelet, und wenn d’Mannen us em Chrieg umechöme, niene z’grächtem dür ds Wasser müeßen und de no ne ganzi Nacht düre Wy trunke hei, so dürenänderlet’s de alben e chly, grad so wi — i ihrne Chöpfe.

		Wo ds Veronika Sterr mit sym Vatter i das Züüg yne cho isch — d’Muetter het’s fascht z’under obsig gchehrt, daß me si nid o häre bschickt het — isch ihns e Gruusen acho, und es het i sym Innerschte dänkt, d’Manne sygen eigetlech Guseni. Am liebschte wär’s wider uuf und dervo; aber jitz isch es gfange gsi. Wo-n-ihm der Herr vom Stein het es Müntschi gä, isch ihm alles z’ringsetum gange. Unappetitlech isch er nid gsi, aber uheimelig. Es isch öppis wi ne böse Geischt in ihm gsi, öppis Gwaltsams, Herts, wo eim angscht gmacht het. Aber im Schöntue het ihm keine nache möge. Alli het er um e Finger glyret, wo mit ihm abändlet hei, Chünigen und Herzög — nume der Kardinal Schinner nid. Fascht willelos het sech ds Veronika vom Junker Chlous zu mene Bank la füehre, wo men ihm es Chüssi het grüschtet gha. Und es het’s müeße la gscheh, daß vor allem däm Mannevolk der Chlous näben ihns isch cho sitzen und ihns obenyne gno und ihm vo Zyt zu Zyt es Müntschi 175 gä het. Är het o na Wy gschmöckt. Däm arme Veronika isch ds Briegge z’vorderscht gsi, und der Meischter Sterr het i menen Egge hinde der Tag verwünscht, wo-n-ihm der Junker i ds Huus cho isch. Aber alli drü hei gchnorzet, gschlückt und borget, für derglyche z’tue, si finde ds Läbe gruusam schön.

		Der Junker het dem Veronika wider allerhand gchramet gha; aber me het ds Gepäck z’Bälp usse gla, im Schloß vo dene Stein, damit me ne’s nid öppe chönni konfisziere. Und so het sech hütt ds Veronika mit Versprächunge müeße zfride gä.

		Mit dem Ougeblick, wo der Meischter Sterr mit syr Tochter yne cho isch, het sech der Lärmen i der Freistatt doch es bitzeli gleit gha; derfür het me du aber o besser ghört, was öppe gredt worden isch. Der Herr vom Stein het sech vor em Meischter ufpflanzet und mit ihm afa brichte vo syne Chunschtwärk. «Heit Dr dä Gsell no», fragt er ne, «wo di Schybe für e Junker Chlous gmalet het?» Und du chehrt er sech gäge Chlous überen und fahrt mit mene fyne Spott i de Mulegge furt, «wi isch das nöue gsi? Erzellet is das no einisch!» Dem Veronika isch e Stich dür ds Härz gange, und es het mit syne dunkelbruunen Ouge der Junker agluegt, wi wenn es ihm wetti säge: Heit Erbarme mit ihm! Öb’s der Junker verstande het oder nid, uf alli Fäll het er nid gwüßt, warum er der Renatus Urghend sötti schone, wo sech e Glägeheit botte het, dem Fäldoberscht e Gfalle z’tue. Und so het 176 er under em Glächter vo syne Kameraden afa erzelle: «He, dä Lappi isch halt verliebt gsi i sy Meischterstochter — was me ja cha begryffe — und het sech en erschröcklechi Müej gä, se-n-uf di Schybe z’male. Und es isch ihm grate, me mueß es säge.» Ds Veronika het probiert, der Junker z’gschweiggen und het ihm d’Hand vor ds Muul gha; aber dä het ihm se-n-abe drückt und fürgfahre: «Und derby het da Trappi nid gwüßt, daß er di Schybe für mi malet und daß er mi sälber druffe no verewiget.»

		«Es geit doch nüt über so ne guetmüetige Tropf», het eine vo ds Chlouses Kamerade gseit, und der Herr vom Stein fragt der Meischter, öb me di Schybe nid chönnti gseh. Wenn er erloubi, so schicki der Herr Prior scho öpper, se ga reiche. Der Meischter het gseit, er wüßti nid, warum me se nid sötti ga reiche, eigetlech ghör si ja jitz dem Junker, si sygi so vil wi fertig. Nume sölli de dä, wo se gangi ga reiche, doch ja rächt Sorg ha, daß ihm nüt Ungschickts dermit passieri. Es sygi eis vo de schönschte Stück, wo bi ihm syge gmacht worde.

		Am liebschte wär der Meischter sälber se ga reiche; aber er het’s nid über sech bracht, sy Tochter allei under däm Mannevolk z’la.

		E Chloschterbrueder het sech uf e Wäg gmacht, und underdesse het me wider allerhand afa brichten und bald nümmen a di Schybe dänkt. Dem Veronika isch es scho lang nümme heimelig gsi i där Freistatt, gäb wi-n-ihm der Junker schön ta 177 het, und es hätti öppis drum gä, wenn der Vatter mit ihm gäge hei zue hätti welle. Währed allem däm isch es bständigs Ynen und Use gsi, und niemer het sech g’achtet, wär yne cho isch, bis undereinisch der Renatus Urghend mit der Schyben under em Arm z’mitts im Saal steit. — Er het verno gha, daß sy Widersacher i der Freistatt sygi und nid use dörfi, und da dervo het er profitiert, für i ds Chlapperlöubli z’gah. Dert hei si-n-ihm gseit, wo der Meischter und sy Tochter syge, und er het no mit mene Gsell brichtet, wo dä Barfüeßer-Mönch d’Schyben isch cho höische. Da isch Füür i syni Ouge cho, und er het dem Mönch gseit, är heigi di Schybe sälber gmalet, är well se-n-ufe bringe. Und jitz isch er da gstande, so fescht und trotzig, wi ne-n-i sym Läbe no niemer het gseh gha. Ds Veronika het syni Blicke nid mögen ushalten und het probiert, sech vom Junker los z’mache; aber dä het’s i sym Arm gha wi i mene Schrubstock und der Renat mit übermüetige Blicke vo Chopf bis zu de Füeße gmuschteret. Es het no keis vo beidnen es Wort gfunde gha, wo der Renat der Junker fragt: «Isch es wahr, daß Die da Eui Brut isch?»

		Jitz isch der Junker ufgschossen und het ihm mit dem gröschte Triumph i ds Gsicht gworfe: «Ja, das isch si. Hätt i öppe di z’erscht sölle cho frage?»

		Da het der Renat, ohni nes Wort z’säge, sys Meischterwärk mit beidne Hände höch uuf, so daß e Sunnestrahl di prachtvolle Farben uf sys eigete 178 chrydewyße Gsicht gworfe het, und — schlat’s mit aller Chraft uf e steinige Bode, daß di ganzi Schyben i hundert Schärbe verfahren isch. Im glychen Ougeblick, wo ds Glas am Bode gchlingelet het, isch dem Veronika e Brüel etfahre. Der Junker het sech nümme gspürt vor Wuet und numen eismal über ds andere brüelet: «E Däge! E Däge!» Und währeddäm er uf e Renat losgfahren isch und ne-n-am Chrage packt het, hei der Herr vom Stein und di andere vo allne Syte grüeft: «Freistatt, Freistatt!» E Chloschterbrueder het protestiert: «Hie inne darf keis Bluet fließe!» Und us menen anderen Eggen isch e Stimm lut worde: «So gheiet ne-n-use, dä Lumpehund!» Der Meischter Sterr isch us sym Eggeli vüre gsprungen und het an allne Glider zitteret vor Chlupf und Töubi. Jitz isch alles uf de Beine gsi, und i däm Dürenand isch der Renatus undereinisch wi vom Ärdbode verschwunde gsi. Mit rote Chöpf hei si alli dürenandere gredt und brüelet, und di einte hei probiert d’Schärbe zwüsche de Bsetzisteine zsäme z’wüsche. Mänge het no ne farbige Bitz Glas gäge ds Fänschter gha und gseit: «O wi schad!»

		Ds Veronika Sterr het afa brieggen und sech uf kei Wys meh welle la tröschte, bis me dem Meischter erloubt het, mit ihm hei z’gah. Er het o no ne Blick uf d’Schärbe vo ds Renats Meischterstück gworfe, der Chopf gschüttlet und eismal über ds andere gseit: «Nei, dä dumm Kärli!» Uf em Heiwäg het er zu syr Tochter gseit: «I ha doch 179 geng dänkt, di Schybe bring mer de no Verdruß. Es isch halt vo Afang a dermit nid gange, wi-n-es hätti sölle. Da het mer der Herr Manuel e schlächte Streich gspilt!»

		D’Muetter Sterr het underdessen im Chlapperlöubli Luftschlösser bouet und scho höch byget gha, wo si ihre Ma und ds Veronika gseht d’Gaß ab cho; aber es het se nöue dunkt, si gseje nid uus, wi wenn si Großes verrichtet hätte. Si het nen i der Loube vor der Hustüre gwartet, und wo si d’Stägen uuf cho sy, fragt si, i der Meinung, si überchömi de Wunder was z’ghöre: «Und jitz?»

		Statt z’antworte, sy si beidi an ere vorby, der Meischter isch ohni ume z’luegen i d’Wärchstatt und het d’Türe hinder sech gschletzt, ds Veronika i d’Wohnstube. Wo d’Muetter hinder ihm här yne chunnt, findt si’s uf em Bänkli i der Fänschternische, ds Gsicht in es Fürtech vergrabe. Es het briegget zum Erbarme.

		«Aber i bitte di, was het’s jitz gä, du guets Chind?» Si het no nes Chehrli müeße warten und däm Jammer zueluege, bis si en Antwort übercho het. Ändlech isch under bitterem Schluchze vürecho: «I cha nid, i cha nid, i cha nid!»

		«Was channsch nid?»

		«I würd eifach unglücklech.»

		«Warum?»

		«Das Dräck-Mannevolk!»

		«E, du muesch nid so zimpferlech tue, du Babeli! Du hesch halt no nüt gseh vo der Wält. Es 180 geit nie fyn zue, wenn d’Mannen under sich sy. Wäge däm cha d’Wält emel nid ufhöre.»

		«Si hei ne ganz verderbt. Er isch gar nümme wi früecher.»

		«Ja, was isch eigetlech de gange?»

		«Fraget der Vatter!»

		Es het d’Frou Sterr scho so wi so i d’Nase gstoche, daß ihre Ma, ohni ne Ton vo sech z’gä, grad i der Wärchstatt verschwunden isch. Drum het si ihres Verhör bim Veronika abbrochen und isch der Meischter ga z’Red stelle: «Was heit dir o beidizsäme, daß dr eso vermückt heichömet?» Der Meischter isch gar nid im Luun gsi, läng und breit z’erzelle, was si i der Freistatt bi de Barfüeßer erläbt hei. Er het in ere Schublade voll Handwärkszüüg umegchramet und gseit: «E wäge der Schybe vom Junker.»

		«Ja, was isch mit dere? — Isch er öppe nid zfride dermit?»

		«Channsch se ga zsämeläse!»

		«Was? Wo?»

		«He, bi de Barfüeßer.»

		«Ja wi chunnt jitz die dert ufe?»

		«He, si hei se la reiche!»

		«Ja und du? Het’s e Chlopfete gä oder het se-n-öpper la gheie?»

		«He, der Urghend.»

		«Was, dä? Isch jitz dä wider im Land? I ha doch geng gseit, dä bring is de no Ungfell. Was het er de dermit agstellt?»

		181 «Verschlage het er se, äxpräß, kes Bitzli isch ganz blibe dranne.»

		«Isch dä nid bi Troscht? Warum het er se de verschlage?»

		«E, us Töubi wägem Meitschi.»

		D’Frou Sterr het d’Ouge höch ufgsperrt und na Worte gsuecht. «So, so», het si ändlech gseit, «het dä no nid gmerkt gha, was es gschlage het? I ha geng gseit, me sötti dütlecher mit ihm rede!» Mit däm isch d’Frou Sterr wider übere gschossen und über ds Veronika härgfalle: «Und du bisch Babeli’s gnue und geisch ga hüüle wäge mene settige Stopfi, wo du druff und dranne bisch, Frou Junkeri z’wärde? Dir isch nid z’hälfe. Jitz gang ufe ga d’Wärchtigchleider alege, enanderenah!»

		Ds Veronika isch no so froh gsi, der Muetter us den Ouge z’cho. Si isch jitz schier no meh us em Hüsi gsi als Ma und Tochter, wil si eigetlech no lang nid gnue gwüßt und derzue no gmerkt het, daß si einschtwylen ihre Gwunder no müeßi bändige. Wi ne Hurnuß isch si i Chuchi und Wohnstuben umenandere gschosse, Stägen uuf und Stägen ab, und der Meischter het sys z’Nachtässe schließlech doch no mit mene zwöite Verhör müeße verdiene.

		«Ja und jitz der Junker?» het si ne z’Red gstellt.

		«Eh, er wird sech öppe de scho zeige», seit der Meischter, «wenn’s ihm bis dahi nid verleidet. Druus und dänne sy de di Houptlüt öppe no gar nid! Einschtwyle dörfe si nid us der Freistatt use. 182 Und was me so ghört säge, sygi d’Mehrheit vom Rat derfür, se de no für nes paar Wuchen yz’lege.»

		«Ja, dänk wohl!» meint d’Muetter Sterr, «das fählti sech jitz grad no. Täte si lieber settigi Bursche ringgle, wi der Urghend! Dä lasch mer de nid loufe! Di Schybe mueß de vergüetet sy!»

		I syni Chunscht- und Gschäftssache het sech der Meischter vo niemerem la yne rede, o vo der Frou nid, und drum het er nere, ohni wyteri Wort z’mache, gä z’verstah, uf däm Ohr ghör er de nüt.

		Es paar Tag speter het d’Frou Sterr Glägeheit übercho, z’merke, daß men i der ganze Stadt ume, vom obere bis zum undere Tor, vo däm brichtet, was der Renatus Urghend i der Freistatt vo de Barfüeßer agstellt het. Uf em Wäg zur Tante Wyngarte het si der Ratsherr Bütschelbach und der «Schlüssel»-Wirt atroffe, wo juscht di Gschicht zsäme verhandlet hei. Si isch mit nen i ds Gspräch cho, und der Gunthälm seit zu der Meischtersfrou: «Dir heit Verdruß gha mit däm Urghend; das mueß doch o rächt e verrückte Kärli sy! Myr Läbtig han i no nüt eso ghört, daß eine sys eigete Meischterstück muetwillig geit ga verderbe. Er wird dänk öppen e Ruusch gha ha.» No bevor d’Frou Sterr het chönnen Ufschluß gä, antwortet der Herr Bütschelbach: «Rächt het er gha! Dä Bursch gfallt mer. A sym Platz hätt i’s nid anders gmacht. Da schaffet eine flyßig und treu a mene Chunschtwärk, für eine vo denen übermüetige Chronefrässer, und de sött er sech de no von 183 ihm la zum Narre ha. Es isch ganz guet, wenn me sech vo dene Lüte nid alles lat la gfalle.»

		«Da heit Dir o wider rächt», seit der Gunthälm, «es isch es wahrs Glück, daß Eui Partei im Rat ds Mehr gha het. Ja, ja, üse Herr Schultheiß, der Herr vo Diesbach, wird däm Glöuf jitz de schon es Änd mache! No vor mene Monet hätti me nid gloubt, daß es grate würdi, di Afüehrer und Verfüehrer i Turm z’lege. Das isch ganz rächt, he, he, daß die o einisch müeßen erfahre, wi guet men uf hiesigem Roggestrou lyt, he, he!»

		D’Frou Sterr het sech vor Ersetze nid gwüßt z’tüe und fragt: «Dir wärdet mer doch nid agä, si heige di Herren alli ygsperrt?»

		«Alli zsäme», seit der Herr Bütschelbach mit dem ganze Stolz vo syr Ratsherrewürdi. «Nume der Ritter vom Stein — da isch es halt doch öppis anders, mit settigne Lüte mueß me süüferli umgah — darf sy Arräscht daheim absitze. Es isch ja nid e Strafgfangeschaft, me wott se nume habhaft sy, bis di Gäldsachen i der Ornig sy. Si müeßen ablifere, was si vom Chünig übercho hei. Dernah lat me se de uf Urfehd loufe. Aber jitz hei mer se-n-i de Finger, jitz chöme si nid ungschlage druus.»

		Di zuekünftigi Schwigermuetter vom Junker Claudius von Römerstall het ihrnen Ohre nid trouet und gfunde, me wüssi afange nümme, was me von ere settige Regierung dänke sölli. Aber si het doch nid rächt mit der Sprach dörfen usrücke.

		184 Si sy underdesse vor e Chefiturm use cho, wo zu sälber Zyt i mene gmuurete Grabe der Bär vo Novara sys Wäse tribe het. Da isch e ganzi Zylete Lanzchnächten über d’Brüschtung yne gläge; si hei ihres Sitzläder gsunnet und mit dem Bär allerhand Churzwyl tribe. Was si gredt hei, isch ungfähr so suber gsi wi der Bode vom Grabe, wo d’Lüt us de Hüser z’ringsetum alles dry gworfe hei, was si dänkt hei, für ne Bäremage syg’s no guet gnue. Wo si a dene Lüte vorby gange sy, seit der Ratsherr Bütschelbach: «Lueget jitz, da lige si wider z’zyletewys a der Sunne, di fule Kärlisse. Da gseht me grad, wi si sech ds Arbeiten abgwöhnt hei.»

		«Schmeize sött me se», seit der Gunthälm, «i wett, i hätt e Geisle da!»

		Im sichere Gfüehl, daß men ihm a der Syte vo mene Ratsherr nüt wärdi dörfe säge, het der Gunthälm das äxpräß eso lut gseit, daß di Chriegschnächte ’s hei müeße ghöre. Ufgstande sy si frylech nid. Si hei nume hindere gluegt, und nachhär seit eine zum andere: «Du, dä wott auwäg no einisch uf ne Brunnestock ufe!»

		«Auwäg», antwortet e dritte. «Manglisch öppe wider e Wösch, Kardinäutschi?»

		Der Gunthälm het gmeint, er dörf sech das nid la biete, und het sech zum Grabe zueche gla und gfragt: «Wär erloubt sech da, mir ds bös Muul az’hänke?»

		Es het sech nume keine vo der Stell grüehrt; aber si hei alli d’Achslen ufe zoge, enandere verschmitzt 185 agluegt und sech der Buggel voll glachet. Der Herr Bütschelbach, wo afange gwüßt het, daß men in ere Chuchi gärn e Bräm uflist, het der Gunthälm bim Ermel zogen und ihm gä z’verstah, si welle wyters. Aber der Gunthälm isch eso druff versässe gsi, me dörf sech der Übermuet vo dene Reischnächte nümme länger la gfalle, daß er sech nid het mögen ebha, no wyters usez’höische. «Ganget Dir öppis ga tue, dir Fuulpelze, sit wenn lyt men a mene heiterhälle Wärchtig däwäg uf der Gaß ume? Oder» — und das het der Gunthälm jitz mit voller Absicht so lut gseit, daß me’s wyt umenand het müeße ghöre — «weit dr öppe da warte, bis eui Afüehrer wider us der Chefi chöme?»

		Was der Gunthälm welle het, isch ihm über Erwarte guet grate. Di Herre, wo im Turm änet dem Grabe hinder de Gitter o däm Bär zuegluegt hei, hei’s ghört und rüefen oben abe: «Wart nume, bis mer wider dusse sy, mer wei dr de scho brichte, was gah söll!» Das het bi de Lanzchnächten unden ygschlagen und di glychi Würkung ta, wi wenn men amene Muni im Stall d’Halschetti löst. Si hei ufgha, und undereinisch isch der Gunthälm z’mitts under ne gsi, isch gmüpft und trappet worde, und gäb er no Zyt gha het, dem guete Rat vom Herr Bütschelbach z’folge, isch undereinisch sy Chappe zwüschen abgnagete Bei und allerhand Gfräs im Graben unde gläge. Und chuum isch das gscheh gsi, so sy d’Lanzchnächten alli verschwunde gsi, wi i d’Muuslöcher abe. Erscht, wo der Gunthälm mit 186 Ufbegähren und Schimpfe dervo gloffen isch, für der Bärewärter ga z’sueche, hei si sech nah-ti-nah wider zueche gla, für cho z’luege, wi der Bär dem «Schlüssel»-Wirt sy Chappe tryschaagget het.

		D’Frou Sterr het mit der Frou vo Wyngarte vom Fänschter uus däm Spektakel zuegluegt und dadranne jedefalls meh Freud gha als am Bscheid vo ihrer Schwöschter, wo gfunde het, jitz sygi ds Veronika uf em beschte Wäg derzue, zwüsche Stuehl und Bank a Bode z’sitze; aber das schadi jitz grad einisch nüt. Dä Junker vo Rörswyl heig nere nöue nie rächt gfalle.





XI.




		Wär i dene Tage der Renatus Urghend atroffe het, isch mächtig verwunderet gsi. Men isch sünsch gwanet gsi, ne so still gseh under de Lüten umez’loufe, wi wenn er nid im Stand wär, irged öpperem nes Haar z’chrümme. «Dä isch froh, wenn men ihm nüt tuet», het me dänkt. Er het o nie nüt uf sech treit, für sech öppe z’wehre. Jitz hingägen isch er chäch und ufrächt gloffe, gwöhnlech z’mitts uf der Gaß, het ds Barett schier gar wi ne Lanzchnächt uf em linggen Ohr treit, allne Lüte, wo-n-ihm begägnet sy, fescht i d’Ouge gluegt und zu jeder Stund e währschafte Dägen umgschnallet gha. Es isch grad gsi, wi wenn er ob em Verschmättere vo syr Schybe zum erschtemal i sym Läbe z’grächtem erwachet wäri. Me het ihm agseh, daß er öppis wott und het ihm afa zuetroue, daß er o machi, was er im Sinn füehri. Di meischte Lüt frylech, wo ne gseh hei, hei für di Veränderung bald en Erklärung zur Hand gha. I der ganze Stadt het me gwüßt, was bi Barfüeßere gscheh isch, und so wi me ds Chriegsvolk gkennt het, isch nüt anders gsi z’erwarte, als daß der Renat für sys Ufträtten i der Freistatt no wärdi müeße Haar la. So lang di Houptlüt no am Schatte gläge sy, hei sech d’Lanzchnächte, so wyt me se nid grad 188 guslet het, wi der «Schlüssel»-Wirt, still gha, und o di Verwandten und Fründe vo de Chriegslüt hei sech ehnder pfüpft.

		Aber mit dem nüünte Meien isch das uf eismal alles anders worde. A däm Tag het me d’Houptlüt us der Chefi gla, und dermit het sech der Übermuet an allnen Orte wider zeigt. Es isch grad gsi, wi wenn d’Bueße, wo si der Stadt hei müeße zale, se nume no frächer gmacht hätte. Uf jedem Gsicht het me’s chönne läse: Mer hei’s und vermöj’s. Und das isch nid numen uf ihrne Gsichter gstande. Wär us der Lombardei ume cho isch, het glaarigi, gschlitzti Chleider treit, wo di schwärsydigi Füetteri us de Schlitze nume so vüre bloderet isch, und uf de Barett ganzi Näschter vo de schönschte Fädere. Und was erscht ihri Frouen alles aghänkt hei, isch nid z’säge. Lüt, wo no vor acht Tagen über d’Chronefrässer loszoge hei, was ds Züüg het möge verlyde, hei jitz uf allergattig Wys gluegt ga Bälp use z’cho, wo der Herr Albrächt vom Stein es Huus gfüehrt het wi ne chlyne Fürscht. Sitdäm daß d’Stadt gstanden isch, het me z’Bärn nüt eso gseh wi d’Choschtbarkeite, wo sy Frou uf em Lyb treit het.

		Der Renatus Urghend aber isch fascht uf e Chopf gstande, wo-n-ihm der Meischter Manuel a eim vo de nächschte Tage gseit het, er welli ga Bälp use, und es würd ne freue, wenn er wetti mit ihm cho.

		189 «Dir? — Ga Bälp?» het der Renat gfragt und sy verehrte Lehrer vom Chopf bis zu de Füeßen agluegt.

		Der Herr Manuel het glachet ob däm Etsetzen und g’antwortet: «Erchlüpfet nume nid, i gange nid, für ga d’Gwundernase z’fuettere. Mir isch di Bälper-Herrlechkeit nüt Neus. Aber i mueß der Stein ga male für i Totetanz, er wott es Bild dry stiften und wott schynt’s scho bald uf sy neui Herrschaft verreise, wo-n-ihm der Chünig gschänkt het, ga Montreal oder wi das Wäse heißt. Und i gloube, es sygi gschyder, i nähm ne jitz no grad. Dä git doch nid ab, bis er einisch uf mene Schlachtfäld blybt. Und i mueß säge, reue würd er mi ewig, so einen überchäm i nid gschwind wider z’male.»

		Der Renat het gseit, er chömi gärn mit bis ga Bälp usen und er welli dem Meischter sys Wärchzüüg trage, aber i ds Schloß chöm er nid mit, es gluschti ne nüt, mit däm hochmüetige Herr no einisch az’binde. Der Herr Manuel het sy Chunschtjünger usglachet und ihm gseit: «Settigi Lüt mueß me nid schüüche. Wi meh daß me sech vor ne förchtet, wi übermüetiger wärde si. Si fa einen erscht afa respektiere, wenn er ne fescht i d’Ouge luegt und git z’verstah, daß er o vo Bärn sygi. I nime keis Blatt vor ds Muul, da bin ig Ech guet derfür.»

		Tuusedmal schöner no als di ganzi Herrlechkeit, wo der Herr vom Stein um sech verbreitet het, isch dä Bitz Bärnerland gsi, wo di beide Maler 190 dürwanderet hei. Alles isch im saftigschte Grüen gstande, und um di alte schwarze Stroudecher vo de Burehüser hei d’Hoschtete nume so wyßi Chränz gmacht. Linggs und rächts vom waldüberwachsene Bälpbärg hei d’Schneebärge glänzt, und der Himmel isch so blau und heiter gsi, wi sit langem nümme. Aber üsi beide Wanderer hei über di Pracht nid vil Wort verlore. Ihne het der neu Gloube so vil gä z’rede, daß si im Steinibach usse gsi sy, si hei nid gwüßt wie. Dert het du der Renat gseit, är well jitz hie blybe, der Meischter findi ne de am Aben ume für e Heiwäg.

		Wo der Herr Manuel im Schloßhof vo Bälp aglanget isch, het er der Herr Albrächt uf mene Bank vor em Huus gfunde. Allem Aschyn nah het er sech’s dert i der Sunne la wohl sy. Sy Brueder, der Herr Jakob, e chlyne, vierschrötige Ma mit mene ganz churze Hals, isch by-n-ihm gsässe, und es het Gattig gmacht, di beide heige zsämethaft d’Regierung verhandlet.

		«So», het der Fäldhoupme zum Herr Manuel gseit, «da chunnt o grad eine vo dene Chnorzine!»

		Hätti der Maler dem Herr Albrächt nid chönnen ab em Gsicht läse, daß es ihm mit däm ufründlechen Epfang nid so ärnscht sygi, so hätt er sech uf em Absatz umdräjt und wär grad wider gange. Aber er isch settigi Redesarte gwanet gsi und het g’antwortet: «He ja, i chume cho luege, öb ig Ech chönn uf ds Papier chnorze für e Totetanz.»

		«So chnorzet mynetwäge!»

		191 Der Herr Manuel het aber dem Herr Albrächt gseit, so, wi-n-er da sygi, wärd er ne dänk wohl nid dörfe male, er söll so guet sy und sech so ga alege, wi-n-er de spetere Gschlächter möchti vor Ouge stah. Der Herr vom Stein het ufbegährt; aber er het dem Maler der Wille ta, het ihm e Channe guete Wy, herrleche Saanechäs und Brot la ufstellen und isch sech ga zwägmache.

		Der Maler isch no nid lang mit dem Herr Jakob im Gspräch gsi, so chöme drei bidärbi Handwärksmeischter vo Bärn dür e Hof ynen und frage nam Ritter. Es sy Lüt gsi vo der Sankt Anna-Bruederschaft, wo dem Herr Albrächt hei es Anlige welle cho vortrage. Si hei du grad no Zyt gha, e chly z’verschnubbe, bis der Ritter wider under der Hustüren erschinen isch i sym schöne rot und wyße Wafferock. Er het nid grad übermäßig fründlech drygluegt, wo-n-er syni neue Gescht gseh het; aber sys Gsicht het sech bald ufgheiteret, sobald er ghört het, was si von ihm wei. Ihre Wortfüehrer het brichtet, d’Sankt Anna-Bruederschaft läbi so übel dranne, daß si uf ihrem Altar i der Prediger-Chilche nid e chly nes zügigers Heiligtum heige. Es sötti da öppis gah. Und jitz heige si verno, der Schädel vo der heiligen Anna wäri z’ha; aber si wüsse nid, wie’s astelle, für dä ga Bärn z’bringe. Er sygi nämlech z’Lyon. Es wäri halt übel nötig, daß z’Bärn öppis gieng, für dem Ansähe vo der Chilche wider e chly uf d’Bei z’hälfe, sünsch wärdi me dem neue Gloube gwüß nid Meischter. Es sygi afange 192 nümme z’säge, wi di Chätzerei überhand nähmi. Jitz wüßti me halt wyt und breit niemer, wo im Stand wäri, di Reliquie ga z’erobere, wenn’s nid der Ritter vom Stein wetti uf sech näh. Si hei nid emal nötig gha, ihm di ewigi Säligkeit z’verheiße. D’Ussicht, en abetüürlechi Fahrt z’undernäh, ne verwägene Streich usz’füehren und dermit uf ewigi Zyte sech es settigs Verdienscht um d’Stadt Bärn und um d’Chilche z’erwärbe, isch gnue gsi, für der Herr Albrächt vom Stein für di Sach yz’näh. «Dä Schädel müeßet dir ha», het er ne gseit und derzue ds ärnschtischte Gsicht vo der Wält gmacht, währed der Maler mit Müej und Not sech het mögen ebha, grediuse z’lache.

		Me het du di drei Manne mit dem Herr Jakob i ds Schloß yne gschickt, für nen öppis ufz’stelle, und du het sech der Ritter i d’Positur ta, für sech la z’male. Er het nid juscht nötig gha, daß me no äxtra Läben i sys Gsicht bringt; aber dem Meischter Manuel wäri’s z’vil zuegmuetet gsi, hätt er der Chriegsoberscht sölle male, ohni ne grad e chly z’gusle. Das het dem Portrait nume chönne z’guet cho. Der Maler het der Ritter gheißen uf ds Hoftor luege, damit syni Ougen öppis z’tüe heige, und du het er ne hert vo der Syte gno. Amüsiert het’s ne, daß ihm du der Ritter nid het chönnen i d’Ouge luege, so daß er no descht ungenierter ihm het chönne sy Meinung säge.

		«Das ‹jetzeret› aber», het der Maler agfange, «was di Sankt Anna-Brüeder wei!»

		193 Dä Stich isch gsässe; aber der Ritter het’s nid welle la merken und fragt: «Was weit Dr mit däm säge?»

		«He, daß me wider um Bei louft. Es dunkt mi, me sötti no gnue ha vom Jetzer-Handel här. Ds Füür het chuum vermuttet, wo me di luschtige Chloschter-Brüeder druffe verbrönnt het, und jitze sy di Lüt scho wider wundersüchtig. Me sött ehnder der Muet ha, mit denen alte Lugenen einisch ufz’ruumen und der Wahrheit freie Louf z’la!»

		«Mhm», meint der Ritter, ohni umz’luege, «tönt’s us däm Loch? — Um Chnochen uus z’gah isch villicht minder ungschickt, als Dir dänket. Mit däm bhet me d’Sach binenandere.»

		«Mhm», macht jitz o der Maler und seit: «Sero venientibus ossa. Dadüre louft der Has.»

		«Ja, dir mit euer Wahrheit! Dir nämet dem Volk Zucht und Halt. Dir wüsset gar nid, was dir mit däm neue Züüg arichtet. Es wird öppen o nid vil besser sy, als was me bis jitze gloubt het. Bis jitzen isch emel no en Ornig im Land gsi, und d’Chilche het d’Lüt in Egi gha. Das wird de nes heiters Ghürsch gä, wenn de na euer Lehr d’Lüt meine, si bruuchen o gar nüt meh z’tue, für ihri Säligkeit z’verdiene!»

		«Das isch äbe der groß Trug», yferet der Maler, «daß d’Lüt sech ybilde, si verdiene mit ihrer Tuged der Himmel. I däm Wahn gange si juscht z’Grund. Es taget de scho, wenn e jede mueß zuegä, daß er nüt erwärchet und verdienet het. Mit 194 denen Opfer und fromme Wärk het me nüt als de Lüte ds Gwüsse vernietet und verspängelet.»

		«Ja, ja, dir chönnet de gseh, wohi dr chömet! Es macht mer überhoupt no nid Gattig, daß dir obenuuf chömet. Der groß Huuffen und die, wo öppis z’säge hei, wei nüt dervo.»

		«Ja», seit der Herr Manuel, «die, wo öppis z’säge hei! Me weiß äbe, warum die nüt dervo wei. D’Pfrüende magere de, das isch sicher. Aber vo däm profitiert der größer Huuffen als vom Furtbstah. — Fraget se-n-einisch, öb si lieber welle furtfahre Mönche mäschte!»

		«Derfür chönne si de nachhär Vögt mäschte.»

		«Si chöme glych besser ewäg. Und wenn’s o anders wär, so isch es doch Zyt, daß einisch d’Stadt zu ihrer Sach chunnt. Was bruuche mir Chlöschter und Herre, wo uffrässe, was der Stadt ghört? Ehmale het men Armuet gschwore, wenn men i ds Chloschter gangen isch; jitz geit me dry, für under em Gwändli vo der Frömmigkeit gueti Läbtig z’ha. Für das bruucht men emel de Chlöschter ihri Rächt nid z’schone. Mir wüßte se besser z’bruuche!»

		Der Ritter het uf das hi e chly gääl glachet und seit: «So ring geit das nid. Dir müeßet nid meine, es gang de wi im Twingherre-Handel. Und was het de d’Stadt am Änd dervo, wenn si üs alles wägnimmt? Wär tuet der Stadt ihri Händel vorusse verfächte? Öppe die, wo hinder em Ofe hocke?»

		195 Das isch dem Herr Manuel du hingägen a ds Läbige gange. «I hocke nid hinder em Ofe», seit er e chly giechtig.

		«Uf alli Fäll», meint der Herr Albrächt, «wird me bim Malen und Schryben elter als vor em Find. Üsereine het nid derwyl, vor em Rathuus uf offeni Türli z’passe. Mir müeße luege, wi mir zu üser Sach chöme. Ds Tüüfels Dank hei mer de frylech derfür, daß mer üsi Hut z’Märit trage.»

		«Sötte si-n-Ech öppe no danke für d’Chnoche, wo Dir ne darbängglet, und daß si dörfe zueluege, wi sech di Herren am Chilchesatz uffuettere?»

		«I weiß nüt vo däm.»

		«Es macht alli Gattig. Aber wartet nume, wenn mer de einisch ds päpschtlech Pütschierwachs ab em Evangelium abgchnüblet hei, daß e jede derzue chunnt, dry z’luege, so fat de ds Gwüssen o bi Euch der Gäldsack afa lüpfe.»

		Es isch guet gsi, daß i däm Ougeblick der Claudius von Römerstall under em Hoftor erschinen isch, sünsch wäre di beide no wüescht hinderenand cho. Das vom Passen uf di offene Türli het der Meischter Manuel ghörig i d’Nase gstoche. Er het uf das hi sech vorgno, er welli de am Portrait vom Ritter öppis änderen und het ihm du daheim di rächti Hand eso gmalet, daß si hinder em Rügge düre nam Dolch gryft. Und daß er nid zu dene ghöri, wo hinder em Ofen alt wärde, het er ihm de bi der nächschte Glägeheit mit der Tat welle zeige.

		Us em Malen isch für hütt nümme vil worde. 196 Der Herr Albrächt het sech nid länger möge still ha und isch sy junge Fründ vo Rörswyl ga grüeße. «So», het er ihm gseit, «chömet Dr mit ga Montreal?»

		«So wyt und so lang Dr mi weit», antwortet der Junker.

		«Nu, das freut mi», meint der Ritter und chlopfet sym Fründ uf d’Achsle, «i ha geng dänkt, d’Träne vo Euer schöne Fründin im Chlapperlöubli tüejen Ech de di guete Vorsätz verwäsche.»

		«O bhüetis!» seit der Junker übermüetig, «Wyberträne mache mir scho lang kei Ydruck meh, sünsch wär i ja nie vo Rörswyl furt cho.»

		«Het’s nere dert o gä?» fragt der Ritter. Und der Junker seit: «Es nimmt mi nume wunder, daß d’Worble no nie dervo übergloffen isch.»

		I das Gspräch yne sy vo der Straß här d’Tön von ere Bättlergygen über d’Muure cho, und bald druuf het me vor em Tor usse der Chueni Möuk mit mene Kamerad us em Elände-Huus gseh. Der Ritter isch da drob ergerlech worden und het amene Chnächt gwunken und ihm befole, dä Musikant mit menen Almose ga z’gschweigge. «Dumm», het er ufbegährt, «daß me di Lüt däwäg lat im Land umeloufe. Si gangen eim mit ihrem Gsurr doch nume ga d’Lüt abspänschtig mache.»

		Di beide Pfrüender vom Elände-Huus hei sech du der Bärg uuf gäge Steinibach verzoge. Wenn aber der Ritter gmeint het, er heigi jitz de Rueh, so het er sech trumpiert. Bald isch e Buur cho, für 197 mit ihm cho z’stucke, bald het e Chnächt öppis gha z’frage, und alli Halbstund isch irged e Handwärker cho, eismal der Sattler, ds andermal e Schnyder, alles Lüt, wo eigetlech sy häre bschickt gsi, für dem Herr vom Stein vor syr Abreis no öppis cho i d’Ornig z’tue. Da isch du wenig Zyt blibe, für sech mit synen andere Geschten abz’gä. Es isch no kei halbi Stund abgloffe gsi, sitdäm der Chueni Möuk sy Ufwartung het gmacht gha, so lyret scho wider einen uf der Bättlergyge vor em Tor. Dä het aber sys erschte Gsatz nid emal bruuche fertig z’örgele, so het er sy Chrüzer gha und e dütleche Wink uf Bärn zue.

		Ändlech het es Gattig gmacht, es welli Rueh gä, und di Herre hei wider afa politisiere, da ghört me bim tuusig scho wider d’Bättlergyge. «Jitz tuet’s es de hingäge», seit der Ritter und git dem Chnächt es Zeiche, er söll enanderenah däm Ständli ga nes Änd mache. Der Chnächt nimmt e Boumstäcken und geit mit länge Schritte zum Tor uus. Er het nid vil Wort bruuche z’mache. Chuum het der Lürlima ne gseh cho, het er sy Gygen am Läderriemen uf e Rügge gschlängget und di Länge vüregno. Der Chnächt het aber dänkt, er welli das Gschmeiß grad e chly z’grächtem verjagen und isch mit mailändische Flüech hinder ihm här gsprunge. So isch es gange bis vor ds Dorf use, wo uf em Gländer vo der Gürbe-Brügg e ganzi Trybete vo Chrüpple gsässen isch, z’mitts drunder der Chueni Möuk. Wo die der Chnächt hinder ihrem Kamerad 198 här hei gseh cho, hei si alli mitenandere ds Hasepanier ergriffe. Es isch es Luege gsi, daß der Chnächt vor Lache nümme wyter chönne het. Da het er du begriffe, was gangen isch: di ganzi Pfrüenderschaft vo der Elände-Herbärg, wo natürlich i dene Tagen o verno het, was es z’Bälp gäbi z’luege, het sech dä Usflug — hüttzutag sieg men e Blueschtbummel — gönnt, und vo der Gürbe-Brügg ewäg hei si du chehrium eine nam andere mit der Gyge zum Schloß gschickt, für ihri Reischöschten ufz’bringe. Chunscht het es keini bruucht, für das Instrumänt z’spile. Über nen Art Gygechaschte syn es paar Saite gspannet gsi, und die het me mit nere Trüllmechanik mache z’surre.

		Währeddäm so z’Bälp unden alli mügleche Lüt sech bim Schloß zueche gmacht hei, isch am Waldsoum obehär dem Steinibach eine gsässe, wo nümme rächt gwüßt het, was er söll. Der Renatus Urghend het dert d’Ellbögen uf d’Chnöi und der Chopf i d’Händ gstützt gha und bald i ds eitönige Bälpmoos abe, bald i blaue Himmel ufe gluegt. Er isch vor Längizyti schier vergange. Zum erschtemal, sitdäm er bi Barfüeßere sy Schybe verschmätteret het, het er derwyl gha, so rächt drüber nachez’dänke, wi-n-er jitz eigetlech dranne sygi. Bis jitze het ne d’Neechi vo den andere Lüte nid so rächt la zur Bsinnung cho; aber hie, i der Stilli, wo-n-ihm niemer über e Wäg gloffen isch, het er du ygseh, daß er sym Läben es neus Zil sötti chönne gä. Aber da isch guete Rat tüür gsi. No nie isch er 199 sech so einsam vorcho, no nie het er so dütlech gspürt, was es heißt, kei Verwandtschaft z’ha. Ja, ds sältmal, wo-n-er us der Chloschterschuel wägcho und zu mene Handwärksmeischter ta worden isch, het er frylech es paar bösi Tagen erläbt. Da hätt er neui Fründe sölle finden und het du gmerkt, was eine gilt, wo weder Vatter no Muetter hinder sech het. Wohl het er d’Lüt duuret, aber so uf ds Erbarme vo de Möntschen agwise z’sy, isch halt doch e truurigi Sach und tuet gruusam weh. — Speter, wo me du gmerkt het, daß er öppis cha und sy Ma stellt, het’s du besseret. Syni Meischterlüt hei Freud gha an ihm. Er het der Herr Manuel gfunden und der Meischter Sterr. Und erscht, wo-n-ihm du no e Sunnen ufgangen isch i der Liebi zum Veronika, da het er nüt anders meh begährt, und ds Läben isch ihm über und über verguldet vorcho. Aber jitz! So arm, so hundseländ, so einsam isch er doch no nie gsi. Es het ja scho no Lüt gä, wo ne guet hei möge lyde: der Herr Manuel und der Herr Haller; aber er het Angscht gha, er verleidi ne de und het sech nid so rächt dörfe zueche mache by ne, wenn er gseh het, wi si, e jeden uf sy Art, mit aller Chraft uf ihri Zil hi g’arbeitet hei. Allnen anderen isch er vürig gsi; jede het für Lüt gha z’luege, wo ne neecher agange sy als so ne Fündling. Einewäg, er hätti das alles no welle schlücke, wenn er nid sys Veronika verlore hätti. Da het er sech nid dry chönne schicke, er het scho z’vil um sy Schatz g’angschtet und gsorget gha.

		200 Z’momäntewys het er sech der Längi nah i ds Gras gleit und i Himmel ufe gstuunet, wi wenn ihm vo dert en Erlösung us syr Not sötti zuefalle. Er het scho z’vil vo de Möntschen erläbt gha, für z’vergässe, daß di beschti Hülf doch geng vo dert här chömi, wo’s kei möntschlechi Schwechi git. Si hein ihm’s z’St-Maurice ja dütlech gseit, und wenn öpper ne verstande het, so isch es der Abt vo Trueb gsi. Zu däm hätt er scho wider dörfe. Het ihm dä nid z’sälbisch d’Ouge drüber ufta, daß es eigetlech gar ekei völligi Einsamkeit gäbi? Wenn es je uf der Wält en Einsame gä heigi, het der Abt gseit, so sygi das der Heiland gsi. Sithär gäbi’s keini meh, wil e jede, wo alles i der Wält verlore het, sech däm chönni i d’Arme wärfe.

		So isch der Renatus Urghend hütt zum Etschluß cho, sech vo de Lüte ganz los z’mache, o vo dene, wo-n-ihm, wi der Herr Manuel und der Herr Haller, wohl welle hei. Die sy ja doch geng mit dem Rat zur Hand gsi, er sölli halt i Gotts Namen uf nen eigete Husstand hi arbeite. Aber wenn’s mit dem Veronika Sterr nid het sölle sy, so het er lieber gar nüt dervo welle wüsse. Arbeite, öppis schaffe, ja, no so gärn! Aber nid de Möntsche z’lieb und nid für vor de Möntschen öppis z’gälte.

		Ungfähr so wyt isch der Renat gsi, wo-n-er uf der Straß unde der Meischter Manuel het vo Bälp här gseh cho. Er het sech zsämegno, isch zue-n-ihm aben und het ne hei begleitet.





XII.




		Dem Renatus Urghend isch es gange wi öppen allne Lüte, wo sech mit schwären Etschlüsse z’plage hei. Was dussen i der Waldeinsamkeit, uf mene höche Bärg oder daheim im stille Chämmerli usdänkt worden und im Sinn scho ryff isch, vergeit de mängisch wi der Schnee a der Sunne, sobald der Möntsch, wo’s im Härz treit, under d’Lüt chunnt. Da fähle de undereinisch d’Wort, und me weiß nid emal, wi men anderi söll mache z’begryffe, was me sech usdänkt het, gschwyge de, wi me se wetti änenume bringe. So het sech der Renat i der erschte Zyt na sym Spaziergang i Steinibach usen o nid gwüßt z’hälfe. Er het doch nid eifach chönnen a menen Ort ga i ds Gras ligen und der Wält ihre Louf la. Under d’Lüt het er müeße, und wil ihm zu synen Etschlüsse d’Wort gfählt hei, so het er sech einschtwylen i der Arbeit vergraben und furtgfahre mit nachedänke. A der Arbeit het’s ihm nid gfählt. Di geischtleche Herre hein ihm mängen Uftrag zuegha, und der Meischter Manuel isch ihm mit Rat und Hülf a d’Hand gange. Es het o nid a Sache gfählt, wo ne z’zytewys uf anderi Gedanke bracht hei, vor allem uus der Kampf um e neue Gloube.

		So isch der Summer verstriche, der Herbscht isch dür ds Land gange, und am Gurten änen isch 202 der Wald scho ganz bruun gsi. Me het sech afa ywintere, aber dasmal hei d’Lüt ihri Chöpf nid nume mit Hushaltigssorge gfüllt. Es isch einen im Land gsi, wo gar schuderhaft vil vo sech het gmacht z’rede. Der hochwürdig Herr Bärnhardin Samson isch vo Stadt zu Stadt greiset, für ds Gwüsse vo de Lüt cho z’wecke — anderi frylech hei gseit, er chömi nume cho d’Gäldseckle schröpfe, für e Bou vo der Sankt Peters-Chilche z’Rom. Da het me du wider einisch Glägeheit gha, z’underscheide, wär’s mit dem alten und wär’s mit dem neue Gloube heigi. Zur Freud vo den yfrige Katholike het i dene Tage no mängen ufrächte Ma, wo bi Glägeheit hinder em Wychrueg ds Muul voll gno und über d’Prieschterschaft gschumpfe het, es Gleich ta, für’s emel mit niemerem z’verschütte. Eigetlech isch es scho rächt vilne gspässig vorcho, daß der Papscht het sölle d’Macht ha, d’Sünder us em Fägfüür z’erlöse; aber di meischte hei dänkt, sicher sygi sicher, und me möchti doch de nüt versuumt ha. Nam alte Sprüchwort «Uverschant läbt descht bas» het der Herr Samson de Lüte gwüßt d’Höll heiß z’machen und ne mit synen Ablaßzedle schwär Gäld abgläschelet. Für zwee Batze het men en Ablaßbrief uf gwöhnlechem Papier übercho, und wär meh dra gwagt het, het der Ablaß uf Pärgamänt hei treit und es wächsigs oder gar es verguldets Sigel no chönne la dra hänke.

		Ei Namittag isch a der Herregaß hinden es großes Glöuf gsi. Da het der Herr Jakob vom 203 Stein dem Herr Samson e prächtigen Öpfelschümel la vortraben und het ihm um das Tier en Ablaß uf alli Zyte zum voruus für sich und füfhundert Chriegschnächten abghandlet. Öb dä Schümel o für d’Sankt Peters-Chilche gsi isch, het nöue niemer chönne säge; di böse Müüler hei welle ha, der Herr Samson heigi das Roß gchouft, für das vile Gäld hei z’füehre, wo-n-er de Bärner abgno het.

		Am Allerheilige-Tag sy der Herr Berchtold Haller, der Renatus Urghend, der Herr Dokter Wyttebach und no nes paar anderi Ahänger vom neue Glouben i der Malerwärchstatt vom Herr Manuel binenandere gsässen und hei sech über en Ablaßhandel luschtig gmacht. Wo si am beschte dranne gsi sy, enand allergattig Müschterli vo däm Märit z’erzelle, etdeckt eine vo dene Herren under andere Papieren uf em Arbeitstisch vom Herr Manuel es Heftli mit Värse drinne. Er git’s dem Herr Haller, und bald druuf fat dä ab em Schnousen i däm Heftli lut afa lache.

		«Was heit Dr mer jitz da vüre zoge?» fragt der Herr Manuel und wott ne syni Papier wägnäh.

		«Zeiget! Zeiget! was isch das?» rüefe di andere derzwüsche, und gäb der Maler ne’s het chönne verwehre, fat der Herr Haller afa vorläse:

		«Leidmann Augustin Vorschopf spricht:

Erbarm sin Gott und all Chör der Engel,

Daß unser Vetter Bohnenstengel

So jung mit tod abgangen ist!»

		204 «Was isch das?» frage di anderen alli und löj nid lugg, bis ne der Herr Manuel erklärt, er heigi da agfangen es paar Värsen ufschrybe, für nes Fasnachtsspil über e Papscht und sy Prieschterschaft. Wenns ihm grati, so chönn me’s ja de a der nächschte Fasnacht zum beschte gä. Villicht chöm ihm de bis dahi no allergattig Bessers z’Sinn. Jitz hei du di Herre nid abgä, bis ne der Meischter alles het vorgläse gha, was afangen isch gschribe gsi. Si hei ne-n-alli Bott mit ihrem Glächter underbroche; aber wo-n-er fertig gsi isch, het du der Herr Wyttebach doch schier es gspässigs Gsicht gmacht und gseit: «E, e! Das isch aber doch e chly starke Pfäffer! Das chönnti de ne böse Lärme gä, wenn so öppis vor allem Volk ufgfüehrt würdi.»

		«Gschej de nüt Bösers», meint der Herr Manuel, und di andere hein ihm ghulfen und gseit, er heigi ganz rächt, wenn men öppis well usrichte, so müeß me dütlech rede. Er tüej i sym Fasnachtsspil ja nüt als di absurde Mißbrüüch vo der gwüsselose Prieschterschaft härnäh, und das chönni doch wahrhaftig nüt schade.

		Wär sech bi der Sach nid am wenigschten ergellschteret het, isch der Renatus Urghend gsi. Er het sogar dem Meischter versproche, wenn de di Komedi ufgfüehrt wärdi, so well är de derby sy und hälfe. «Das han i äbe grad dänkt», seit der Herr Manuel, «das gäb de öppis für Euch, und Dir vergässet de drob e chly Eue Cholder. Und Dir 205 syd mer de villicht no descht nötiger, wenn i öppe sälber nümme chönnti derby sy.»

		Jitz hei alli mit verwunderete Blicke der Meischter agluegt, und der Herr Haller seit: «Dir? — Ja warum söttet Dir de nümme derby sy? — Was heit Dir im Sinn?»

		«O, me cha nie wüsse, wenn’s wider los geit. Fahrt’s eso furt, wi i de letschte Jahre, so wird’s wohl nümme lang gah, bis es wider en Uszug i ds Mailändischen übere git.»

		«Dir wärdet mer doch nid wellen agä. Dir heiget im Sinn mit z’gah?» seit der Renat zu sym verehrte Meischter.

		«Wohl, juschtemänt, das han i im Sinn», seit der Herr Manuel. «I wott mer nid no einisch vom Stein la der Ofehocker vorha. Di Herre bruuche sech nid yz’bilde, üsereine bringi’s nid über sech, sy Hut zum gmeine Beschte dra z’gä. Und wenn ig Euch nid rate, sälber mit z’gah, Urghend, so isch es eigetlech nume, wil i begryffe, daß Dir nid mit Euem Widersacher, dem Römerstall, begähret usz’rücke.»

		Der Renat het gäge di Zuemuetung protestiert und gseit, är giengi nie mit, öb de der Römerstall derby wäri oder nid. Di Chronefrässer sölle ne nume gusle, das syg ihm grad glych.

		Der Herr Wyttebach und der Herr Haller hei sech uf d’Syte vom Renat gschlagen und probiert, ihrem Fründ Manuel sy chriegerische Gluscht usz’rede. Mit großem Ärnscht het der Dokter Wyttebach 206 ihm gseit: «Jitz darf keine vo üs furt! Mer hei e großi Sach uf is gno und sy bis jitze numen es chlyses Hüüffli, da zellt e jede von is dopplet.»

		Der Meischter Manuel het aber gar nid welle nahgä. «Es wär ja nid für lang», seit er, «und so chly, wi Dir meinet, isch das Hüüffli nid. Ds Volk wartet eigetlech druuf, wenn es scho no nid wott der Name ha. Dir müeßet nid vergässe, daß ihm ds Ufruume mit de Laschte so vil Nutze bringt, daß si dermit unbsinnet o der neu Glouben anähme.»

		Da isch der Herr Haller läbig worde, het afa ufbegähren über ds Wägloufen und gseit: «Es wär eifach e Sünd und e Verrat a üser Sach! Dir säget sälber, ds Volk warti druuf. Wüsset Dir eigetlech, was das wott säge für syni Füehrer?» Dem Herr Haller syni Ouge hei glänzt und blitzet, und er isch mit beidne Füüschte dür d’Luft gfahre, wo-n-er wyter gseit het: «Ds Volk wartet druuf, daß me der Wahrheit Luft macht, mir möchten ihm hälfen und chönne nid, wil die, wo d’Gwalt i de Hände hei, entweder blind sy oder de römische Gwalthaber nid dörfe d’Stirne biete. Und i däm Ougeblick chan e Ma wi Dir no dra dänke, us Ytelkeit in e Chrieg um frömdi Händel usz’zieh!»

		Z’mitts i dä Dischput yne het undereinisch im Münschterturm äne di großi Gloggen afa lüte. Wi Wätterdonner het ihri tiefi Stimm a d’Huswand gschlage, und ihri Tonfluet het der Platz gfüllt und isch i mächtige Wällen über d’Decher und i di stille Gassen abe gströmt. Di andere Glogge sy, 207 eini um di anderi, ygfallen und hei ghulfe di ganzi Burgerschaft i ds Münschter zsämerüefe zur letschte Predigt vom Herr Bärnhardin Samson.

		«Da ghöret Dr’s», het der Herr Haller gseit, «wär der Ton agit z’Bärn. — Wenn mir de einisch di großi Glogge lüte, de dörfet Dr de scho wider e chly über Land, Meischter Manuel; aber bis mer ds Seili i de Hände hei, git’s nüt druus.»

		«Lueget, wi si loufe!» rüeft der Herr Wyttebach vom Fänschter här. «Lueget! Es gramslet us allne Hüsere vüre.»

		Der Chorherr het aber weniger uf ds Volk gluegt, wo us allne Loubeböge vo der Chilchgaß, us der Cheßlergaß und der Herregaß schwarmswys vürebrochen und vo de Münschterporten ufgschlückt worden isch. Er het vil meh uf d’Propschtei übere gluegt und richtig bald gseh, was er erwartet het. «Und dert geit der Wölfli», seit er mit Ingrimm zu syne Fründe, wo sech jitz i di schmale Fänschter zsämedrückt hei, für z’luege, was da vor sech gangi. «Hälf mer Gott! Geschter han i ne no gfragt, öb ihm sy großi Wüsseschaft nid z’guet sygi für dä Märit. Er geit nämlech dem Samson sys Gstürm ga übersetze. Da isch ne de undereinisch ds Dütsche rächt, wenn es gilt, derfür z’sorge, daß me di Bättelei verstandi; aber di Heiligi Schrift sölle si de nid verstah.»

		«Was het er du gseit?» fragt der Herr Manuel.

		«He, was het er gseit! Mer luege dä Ablaßhandel vo der lätze Syten a. Me welli ja dermit 208 nume de Lüt ds Ableischte vo de Chilchestrafe liechter mache.» Di Manne hei alli glachet über di Etschuldigung vom Chorherr Wölfli. Eigetlech het es se-n-allizsäme gruusam wundergno, was der Samson a däm Namittag no astelli mit däm guete Bärnervolk; aber keine het sech wellen im Münschter la gseh. «Die Freud hingäge sötte si nid ha», het der Herr Haller gseit, «es syn ere wahrhaftig scho gnue, wo nid der Muet hei z’widerstah, trotzdäm ne’s ds Gwüsse befihlt.» Si hei du usgmacht, der Renatus sölli übere, i ds Münschter, das falli niemerem uuf, und schade wärd’s ihm o nid vil.

		Ohni sech lang z’bsinne, het der Renat sys Barett ufgsetzt und isch übere gange. Het er no vor nere Stund ob den Usfäll vom Meischter Manuel gäge Papscht und d’Prieschterschaft hälluuf glachet, so het’s ne jitz doch no schier überno, wo-n-er zum Portal i di fascht fyschteri Chilchen yne chunnt. Uf em Houptaltar vor em Chor hei e ganzi Mängi großi Cherze brönnt, di ganzi Luft under em himmelhöche Gwölb isch voll Weihrauch gsi, und us den oberschte Fänschter isch no nes schwachs rötlechs Liecht yne gfalle. Was ihm aber no der gröscht Ydruck gmacht het, isch di unghüüri Möntschemasse gsi, wo d’Chilche bis z’hinderscht use gfüllt het. D’Orgele het juscht usgspilt gha, da isch der Samson im schönschte Prieschter-Ornat vor e Hochaltar gstanden und het dür e Herr Wölfli la usrüefe, daß allne dene, wo jitz uf d’Chnöi falle, ihri Sünde bekennen und drü Paternoster und 209 Ave Maria bätte, alli Sünde vergä syge. Uf das hi isch alles Volk uf d’Chnöi gfalle, und ds Murmle vo dene Hunderte het e Lärme gmacht, wi wenn e gwaltige Luftstoß dür di alti Chilche füehr. Uf das hi het der Samson la verchünde, die, wo ne Seel us em Fägfüür wellen erlöse, sölle drümal mit andächtigem Gebätt um d’Chilchen ume zieh. Da sy du d’Lüt i länge Züge zu de Türen uus und in ere fyrleche Prozässion um di ganzi Chilchen ume gange.

		Der Renatus Urghend het vo da-n-ewäg nümme wyter Achtung gä uf das, was i der Chilchen und drum ume gscheh isch. Er het sech grad im Afang dür d’Masse vo de Lüt düre gwunde bis a ds Chorgitter vüre, und dert het er undereinisch i de vorderschte Reien im weiche Schyn vo den Altarcherze dem Veronika Sterr sys liebe Gsicht gseh. Es isch würklech wi ne Heiligi da gchnöilet i großer Andacht und isch dem Renat schöner und fründlecher vorcho als je. Jitz hätt er’s nümme chönne male; es het ne dunkt, es wäri e Sünd, sech a mene settige Vorbild welle z’versueche, me brächti ja doch nie use, was däm Gsicht sy Reiz gä het. Und wo du gar ds Veronika syni große bruunen Ougen ufgschlage het und ds Liecht drinne het la flimmere, da het’s dem Renat im Härz afa brönne, und er het alles vergäße, was um ne-n-ume vor sech gangen isch. Sälber wi nes steinigs Heiligebild, isch er i sym fyschteren Eggen am Pfyler blybe stah und het gluegt und gluegt, ohni 210 mit den Ougen es einzigs Mal z’blinzle, bis ds Veronika i der Nacht vo der schwarze Masse verschwunden isch. Da isch er wider erwachet und het mit stöberen Ougen uf di dunkli Masse gluegt, grad wi eine, wo vom Ufer uf ds Wasser use luegt, wo sys Liebschte verschlunge het.

		Wi Trumpetestöß sy dem Samson syni große Wort dür ds Gwölb gfahre, wo-n-er zum Schluß verchündet het, vom hüttige Tag ewäg sygen alli Bärner-Seele, si mögen us em Ärdeläbe gange sy, wenn und wo si welle, us em Fagfüür erlöst. No einisch isch alles Volk nider gfalle, und ds Murmle vom Ave Maria het gruuschet wi der Föhn im Wald. Und du isch d’Massen usenandere gflosse zu allne Türen uus, d’Altarliechter sy erlösche, und wo der Renat zur Türen uus isch, isch es still gsi und läär i der Chilche. Er het no einisch zrück gluegt und het nume no ds ewig Liecht im Chor gseh flimmere, und du het er sech gseit: Das isch ds Einzige, wo mer no blybt, und derby syn ihm d’Tränen i Bart abe gloffe.

		I der Wärchstatt vom Meischter Manuel sy d’Fründen a däm Abe no lang binenandere gsässen und hei dischputiert und druuf gwartet, was ne der Renatus Urghend wärdi cho erzelle. Aber er isch nid cho. Und der Meischter isch d’Vermuetung nid los worde, sy junge Fründ sygi mit aller syr Begeischterung für e neue Glouben und mit sym chunschtfreudige Härz i der Pracht vom alte Kultus undergange.

		211 Der Renatus isch o ds morndrisch nid zum Vorschyn cho, und vergäbe het me ne gsuecht, wo di ganzi Stadt Bärn zsämegloffen isch, für der Yzug vom Bischof vo Losane mit dem Schädel vo der heiligen Anna ga z’luege.

		Ja, das isch es Wäse gsi! Der Herr vom Stein isch nid für nüt ga Lyon yne gritte gsi. Mit Lischt und bsunderbar mit blanke Batze het er der Hirnschädel vo der heiligen Anna, wo bis jitzen im Chloschter uf der Saône-Insel ufbewahrt worden isch, eroberet und i mene grüensydige Seckli ga Losane bracht. Dert isch das wundertätige Schirbi vom Bischof mit großen Ehren epfange worde, und dä het’s du under em Gleit vom Albrächt vom Stein und syne Manne ga Bärn bracht. Der ganz Rat und no sünsch di halbi Stadt Bärn sy dem Bischof etgäge gangen und hei ne mit mene große Gheien i d’Prediger-Chilche gfüehrt. D’Chilchen isch gstacket, graglet voll gsi, und d’Sankt Anna-Brüeder hei sech nümme gwüßt z’hälfe vor Freud, wo men ihres neue Heiligtum uf em Altar abgstellt het. Me het du di chöschtlechi Reliquie i mene vergitterete Guggeli i der Muure verwahret, wo jedwede das sydige Bündteli het chönne bewundere. Jitz isch natürlech der Herr vom Stein z’Bärn erscht rächt Hans oben im Dorf gsi, und e schöne Widerschyn vo sym Glanz isch uf e Junker Claudius von Römerstall gfalle.

		Aber chuum isch der Schädel i sym neue Chefeli gsi — er het nume no gar nid Zyt gha, irged 212 es Wunder z’verrichte — so het sech plötzlech i der ganze Stadt ds Grücht verbreitet, der Herr Albrächt vom Stein sygi z’Lyon wüescht agschmiert worde. Der Sakrischtan vom Chloschter heig ihm irged e Schädel us em Beihuus gä, und ds Heiligtum, wo-n-er gärn gha hätti, sygi no jitze, wo-n-es geng gsi sygi. Z’erscht hei der Herr Albrächt und d’Sankt Anna-Brüeder bhertet, das sygi dumms Züüg, der Abt vom Saône-Chloschter heigi jitz das nume la säge, damit är ungschlage druus chömi. Es het nen aber nid rächt welle grate, d’Lüt zu däm Gloube z’bringe, und ds Gspött het eso überhand gno, daß der Ritter für guet gfunde het, der Stadt Bärn einschtwyle wider der Rügge z’chehre. Der Junker Claudius isch ga Rörswyl use gangen und het der Chummer um ds Heiligtum de Sankt Anna-Brüeder überla. Am wenigschte Schade glitte hei bi där Gschicht d’Ahänger vom neue Gloube. Si hei mängisch Glägeheit übercho, uf de Stockzände z’lache, wenn si eint und andere Bärner hei ghört säge, wi ne-n-eigetlech ds Gäld reui, wo-n-er dem Samson für sy Ablaßzedel zalt heigi.





XIII.




		Im Chlapperlöubli unden isch sit dem Allerheilige-Tag, im süeßischte Fride mit dem Spruchbuech vom Renatus Urghend, wo mit ganz apartig schöne Buechstabe vorne drin gstanden isch: «Laß dir an meiner Gnade genügen», en Ablaßzedel mit mene verguldete Sigel under der Madonna ghanget. Eigetlech het der Meischter Sterr nume für nes wächsigs zalt; aber der Samson het ne du — so hei emel di böse Müüler gwüßt z’brichte — nes guldigs Sigel dra ghänkt, me het nid sicher gwüßt, öb’s isch gsi wäge de vile glesige Heilige, wo der Meischter afange het gmalet gha, oder wäge de schöne bruunen Ouge vo syr Tochter. Item, der Zedel isch da ghanget, und di ganzi Familie het sech la wohl sy am Gedanke, daß alli ihri Sünde bis wyt hinderen abzalt sygen und daß sogar alles Möntschleche, wo eim öppe fürderhi sötti passiere, o scho berichtiget sygi.

		Sowyt hätti alles chönne guet sy; aber mit dem Husfriden isch es einewäg nid am beschte gstande. Ds spurlose Verschwinde vom Renatus Urghend, wo natürlech i der Stadt o het gä z’rede — der Renat isch ja sit der Gschicht bi Barfüeßeren uf sy Art e berüehmte Ma gsi — het nid juscht ghulfe, dem Junker Claudius Bei mache. I den erschte Tage nadäm er vo Lyon ume cho isch, het me 214 natürlech o im Chlapperlöubli a syr Glorie wohl gläbt; aber nachhär isch er bi ds Sterrs eso ne sältene Gascht worde, daß me sech würklech het afa frage, was me von ihm sölli dänke. Es het alli Gattig gha, der Herr Claudius heigi einschtwyle geng no meh uf schöne Roß als uf nere schöne Frou. Er isch im Land umeghüschteret. Di halbi Zyt het me ne niene gwüßt, und wenn er öppen einisch ga Bärn cho isch, so isch er nume so cho z’schießen und wider zum Tor uus gsi, gäb men ihm nume rächt het chönne «grüeß di» säge. Scho weiß kei Möntsch wi mängisch het der Meischter Sterr d’Wort zwäg gchöuet gha, für ihm bi der nächschte Glägeheit z’säge, so gang das nid wyters, entweder söll er jitze ds Meitschi näh, oder de söll er ihm sys Wort umegä. Aber so gwüß der Junker sech einisch zueche gla het, so gwüß sy dem Meischter d’Wort im Hals blybe stecke. Und de het de d’Muetter Sterr ihrem Ma ne Wuche lang gchuppet, der Meischter het sech über sich sälber g’ergeret, und ds Veronika het briegget. So isch das Monete lang gange, ja, es het sech vo eim Jahr i ds anderen yne zoge.

		Für ne junge, chriegstüechtige Ma het’s aber i dene Jahre meh als gnue Glägeheit gä, sech vüre z’tue. Jede Summer het’s e größeren oder chlynere Fäldzug gä, oder me het e Gsandtschaft gha z’begleite. Nie, weder vorhär no nachhär, het d’Eidgenosseschaft i der Wält meh gha z’sägen als dennzumal. Wo der Cheiser Maximilian gstorben isch, 215 hei sech alli Parteie z’ringsetum um d’Gunscht vo den Eidgenosse gstritte. Vo Paris uus het der Albrächt vom Stein eismal über ds andere gschribe, me söll sech doch ja uf d’Syte vom Chünig Franz schla; aber sy eigete Gvattersma, der Ludwig von Erlach, het ihm z’Bärn etgäge g’arbeitet, damit emel ja der Widerstryt vo de Länder z’ringsetum nid ufhöri und d’Eidgenosseschaft descht meh Figgen und Müli heigi. E Zytlang het’s usgseh, wi wenn der Papscht und der Chünig Karl i der Schwyz i Vorsprung chäme. Nah-ti-nah het aber doch der Franzos d’Oberhand gwunne. Chuum isch der Chünig Karl uf e Cheiserthron cho, so isch der Chrieg an allnen Orten usbrochen und dermit i der ganzen Eidgenosseschaft es Chriegsfieber, wi me’s no nid het erläbt gha. Huuffeswys sy si dem Cheiser, dem Papscht und dem französische Chünig z’Hülf zoge, und nid vil hätti gfählt, so wären i der Lombardei unden Eidgenosse gägen Eidgenossen i ds Gfächt grate. Me het’s nume mit Müej und Not chönne verhüete. Über allem däm isch Mailand dem Papscht und dem Cheiser, wo sech verbündet gha hei, wider i d’Händ gfalle. Und du isch e Winter cho, wo-n-es derwähret änet de Bärge still bliben isch; aber z’Bärn isch alles hinderenand gsi und das eso giechtig, daß es i de Wystuben ei Chlopfeten über di anderi gä het. Im Wettstryt vo de Fürschte het der Chünig Franz meh und meh obenuus gschwunge, und mit dem Neujahr isch es 216 en usgmachti Sach gsi, daß me de Franzose z’Hülf gangi, für Mailand wider z’erobere.

		Es het i der Stadt Bärn wenig Familie gä, wo nid under dene Verhältnisse hätte gha z’lyde. Vorewäg het es natürlech die troffe, wo ds große Wort hei gha z’füehre. Aber niemerem isch es übler gangen als der Familie vom Meischter Sterr. Dem Veronika sy früecher so fründleche Blick isch geng trüeber worde. Es het gspitzet, und um sys Muul ume het sech nah-ti-nah öppis i di fyni Hut ygrabe, wo nid na heiterem Gmüet usgseh het. Sälte het e Brut ihre Härzliebschte so mängisch gseh usrücke, wi i de letschte Jahre ds Veronika. Di erschte Mal isch ihm d’Zyt gruusam läng vorcho, und es het sech no rächtschaffe chönne freue, wenn der Junker wider hei cho isch. Er isch nie mit lääre Hände cho, het jedesmal öppis meh gschine z’bedüten under em Mannevolk, und ds Veronika het geng meh Ursach gha, stolz z’sy uf sy schöne, ritterleche Brütigam. Wenn es ihm de alben aghalte het, er söll doch jitze z’Bärn blybe, daß si einisch chönne hürate, so het er doch allimal ihns wider gwüßt z’erwerme für syni große Plän, und es het sech la tröschte mit der Ussicht, wi-n-es de einisch schön wärdi sy, wenn er de z’Bärn e Rolle spilti wi jitze der Albrächt vom Stein, und wi si de z’Rörswyl ussen es großes Huus chönnte füehre.

		Aber nah-ti-nah isch dem Veronika di Sach doch uheimelig worde. Es het wohl no am Junker Claudius ufe gluegt, aber es het ne je länger descht 217 meh afa förchte. Früecher het er eso gäbig mit sech la brichte, wenn si öppen es Stündli ungstört hei chönne binenandere sitze. Jitze hingäge het es ihns geng meh dunkt, der Claudius sygi doch eigetlech für ne Wält gmacht, wo’s der eifache Meischterstochter nid rächt wohl wäri drinne, ja, es het sogar ds Gfüehl übercho, es sygi im Härz vo däm Ma nid ganz daheime. Und doch, wenn er de alben i syr schöne Chriegstracht vor nere gstanden isch, se-n-a sy mächtigi Bruscht drückt und nere Müntschi über Müntschi gä het, so het se de das übermächtige Wäse wider azoge. Sogar sy chriegerischi Rüüchi het nere wohlta. Aber chuum isch er wider furt gsi, so het si der Abstand afa gspüre, und der Muet isch nere zsämegschrumpfet. Wäri nüt anders derby gsi, so hätt si das villicht no lang usghalte. Aber i dene stille Stunden isch nere je länger descht meh der Renatus Urghend wider i Sinn cho, und das het nere-n-alli Freud am Junker dürta. Ds Veronika het sech lang chönne wehre gäge Verstand, wo-n-ihm vo Afang a gseit het, es hätti vil ehnder zum Renatus ghört als i ds Huus vom Junker von Römerstall. Mit dem Verstand het sech sys Gwüsse verbündet, wo-n-ihm geng wider vorgha het, es sygi nid uschuldig am Unglück vom Renat. Und das isch öppis gsi, wo-n-es nid het chönne vor em Bychtstuehl vom Chorherr vo Wattewyl ga abschüttle. Lang, lang het’s es niderzwunge, het nüt derglyche ta; aber ändlech isch es ihm nümme Meischter worde, und sy Jammer isch 218 eso mächtig usbroche, daß syni Eltere gmeint hei, es heig sech völlig hindersinnet.

		Vatter und Muetter hei nid vil über di Sach mitenand gredt. Jedes het vom andere gwüßt, was es dänkt. D’Muetter het i den Ouge vom Meischter Sterr scho lang gläse gha, daß är eigetlech ihre d’Schuld git und nume schwygt, wil mit Ufbegähre niemerem wäri ghulfe gsi. Ändlech het du d’Muetter ds Veronika ghörig z’Red gstellt und probiert, ihm bis uf sy Härzesgrund abe z’luege. Da isch nere du ds Liecht drüber ufgange, daß ihri Tochter in ere furchtbare Gwüssesnot gsi isch. Vom Renatus het frylech ds Veronika nüt gseit. Da het es kei Möntsch welle la dry luege. Da isch geng no im Tiefinnerschten e Räschte vo läbiger, heiliger Liebi vorhande gsi, wo’s nid het mögen ertrage, daß irged e frömdi Hand dra rüehrt. «I ha mi versündiget. I ha mi eifach versündiget», het’s eismal über ds andere gseit, «und da cha mer niemer druus hälfe. Das bringt mi no i ds Grab.»

		Jitz het d’Muetter afa schmähle, das sygi dumm gmacht, si wüßti nid, mit was äs sech sötti versündiget ha. Und wenn o! Für was me de eigetlech mit schwär Gäld Ablaß erstande hätti, wenn er nid mögti grecke für öppis eso?

		«Das nützt mir nüt», het ds Veronika gjammeret, «und wenn i Ablaß hätti bis i d’Ewigkeit, so cha mir niemer my Rueh umegä.»

		Vatter und Muetter hei chehrium ds Liebschten und Letschte vorbracht, was ne z’Sinn cho isch, 219 trotzdäm beidi wohl gmerkt hei, daß si nid vil mögen usrichte.

		So isch es gstande, wo me verno het, i de nächschte Tage wärdi e neuen Uszug gmuschteret, und der Junker Claudius gangi als Lütiner mit. Ds Veronika isch dem Meischter drüber cho, daß er im Sinn het, der Junker ga z’Red z’stelle, und das het ihm du Chraft gä zu menen Etschluß. Wenn der Chummer ihns scho übel zwäg gno het, so isch derfür i sym Härz und Gmüet doch öppis nah-ti-nah feschter worden und het ihm der Muet gä, d’Fäde vo sym Schicksal, so guet es ihm müglech gsi isch, i di eigete Händ z’näh. Drum isch es jitze zum Vatter gangen und het ihm gseit, es chönn ihm nüt derwider ha, wenn er zum Junker welli, aber er sölli bhuetsam mit ihm umgah. Am liebschte wär’s ihm, wenn es sälber mit ihm chönnti rede. Der Vatter het nid vil druuf g’antwortet, er het dänkt, er welli luege, wi’s chömi und parat blybe, für dem Herr Claudius sy Meinung de o no z’säge.

		Drü Härz hei ghämmeret i ds Meischters Huus, wo am Tag vor der Muschterig der Junker mit schwäre Schritte d’Stägen uuf cho isch; aber eis dervo isch tapfer gsi. Me het der Herr Claudius mit suursüeße Blicken empfangen und i di vorderi Stube gfüehrt, wo ds Veronika wi ne Bildsüüle gstanden isch und sich sälber im stille zuegredt het, dasmal well es sech dür kei Galanterie vom Vorsatz la abbringe. Me het ihm das eso guet agseh, 220 daß der Junker sech juscht no über di stolzi Haltung gfreut und dänkt het, ds Veronika macht sech vo Mal zu Mal besser. D’Meischterstochter het ihrem Brütigam schicklech und artig d’Hand dargstreckt, het sech ohni Widerstand i syni starken Arme gä und syni Zärtlechkeite sogar mit mene Müntschi quittiert; aber es isch ihm nid unerwünscht cho, daß i däm Ougeblick synen Ouge d’Tränen ertrunnen und dem Junker uf di herte, bruune Backe gfalle sy. Er het gspürt, wi ds Veronika am ganze Lyb zsämezuckt, wi-n-es schwärer wird und het ihns descht feschter gha, ohni nes Wort z’säge. Was het er bruucht z’frage? Er het gwüßt, daß es en Abschid für geng chönnti sy, und so hert isch er doch de no nid gsi, daß ihn der Chummer vo syr schöne Brut nid grüehrt hätti. Sobald ds Veronika der feschter Druck vo synen Arme gspürt het, isch es wider meh zue sech cho und het sech von ihm los gmacht. Es isch uf ne Stuehl nider gsunke, het der Ellbogen uf e Tisch gstützt und der Chopf dry gleit. Mit füechtglänzigen Ouge het es zum Junker ufe gluegt und ne gfragt: «Mueß jitz das sy, daß du wider mitgeisch?» Mit der andere Hand het es ne vo sech abgwehrt, wo-n-er probiert het, mit neue Zärtlechkeiten über d’Antwort wäg z’cho. Dem Veronika syni Ouge hei aber en Antwort ghöische, und so het er probiert, d’Sach i ds Luschtige z’zieh. «Du channsch ja mitcho», seit er, «wenn du’s vor Längizyti nümme masch erlyde!»

		221 Jitz luegt ds Veronika uf d’Syte, uf di lääri Tischplatte, und seit: «Es isch mer nid um ds Gspasse. — I wott jitz einisch wüsse, woran i bi.»

		«Das weisch du so guet wi-n-ig. Was weiß i doch, wo’s mi hi verschlat! Mys Wort hesch ja. Und das, dunkt mi, sött dr gnue sy!»

		«Es dunkt mi, du heigisch jitz dy Sach afange gmacht. Es isch ja di Jahr düre niene nüt gange, oder du sygisch derby gsi. Höischen i z’vil, wenn i möcht wüsse, wi lang daß du mi no wottsch la beite? Söll i no ganz ds Gspött vo de Lüt wärde?»

		Dem Junker isch jitze scho chly der Erger i ds Gsicht gstige. «Das muesch halt über di la ergah. Es söll di nid reue. Oder söll i öppen uf halbem Wäg blybe stah, jitz, im Ougeblick, wo-n-es erscht rächt gilt, sy Ma z’stelle? Das wär doch dy eigete Schade. Chumen i dasmal mit heiler Hut ume, so hei mer’s de gwunne, und mer chönnen is es de la wohl sy.»

		«Das hesch du no jedesmal gseit, wenn d’ usgrückt bisch. Und hütt sy mer geng no uf em glyche Tupf.»

		Der Junker zieht d’Achslen ufen und seit: «Ja, es bitzli Geduld muesch mer halt opfere!»

		Da steit ds Veronika uuf, luegt der Claudius fescht a und seit: «Es bitzli Geduld!» Mächtig isch sy Bruscht uuf und nider gange, wo-n-es furtfahrt: «I ha dir meh g’opferet, i ha...» Es het nid chönne säge, was es het welle, isch wider abgsässen 222 und het der Chopf zwüsche den Armen uf e Tisch gleit.

		«Was?» seit der Junker und zieht, wo-n-er ekei Antwort überchunnt, dem Veronika di einti Hand vom Gsicht ewäg. Ändlech het’s der Chopf uuf und seit under Tränen und wüetigem Härzchlopfe: «I ha dir my Liebi zu Eim g’opferet, wo für mi alles dra gä hätti.»

		Der Herr Claudius het syni schwarzen Ougsbraue höch ufzoge, aber nüt über d’Läfzge bracht, bis ds Veronika sy Chlag het la ustöne: «Und du hesch mer’s nid gschänkt, müeße zuez’luegen und zuez’lose, wi du ne z’Bode trappet hesch.»

		Der Junker het e Schritt hindertsi ta und sech zu mene gääle Lache zwunge. «Du hesch es weichs Härz. Wenn du das nid masch verlyde! Han i’s nid dir z’lieb ta? — Oder bin i dr öppe nid guet gnue, für daß de-n-ob mir dä ufgläse Fündlig chönntisch vergässe?»

		«I ha gschwige — dir z’lieb», antwortet trotzig ds Veronika. «Jitz isch es doch ds Mindischte, wo du mir schuldig bisch, mi nid länger z’plage.»

		Der Junker müeßti nid bim Herr Albrächt vom Stein i d’Schuel gange sy, wenn er’s nid verstande hätti, der Spieß umz’chehre. Er sitzt mit eim Bei uf e Tischeggen und seit: «Meinsch du, i sygi no keinere dir z’lieb uswäg gange? — I hätti an es paarnen Orte schön chönnen yne sitze, wenn i hätt welle.»

		223 Sobald der Junker uf e Tischegge gsässen isch, isch ds Veronika ufgschosse. Es het nid übel Füür i den Ouge gha, wo-n-es höch ufgrichtet vor em Junker steit und ihm i ds Gsicht wirft: «Ja, i bi numen e Burgerstochter, es Handwärkerschind; aber, was Liebi heißt, weiß i de so guet wi irged es Sydedöggeli und besser als die, wo nid wüsse, was ne meh wärt isch, es rächtschaffes Möntschechind oder e Chronesack.»

		Der Junker hätti dä Usfall gärn i ds Lächerleche zoge; aber ds Veronika het ihm nid Zyt gla zu neren Antwort. Mit dem resolutischte Ton, wo-n-es zwägbracht het, seit es: «Wenn dir a mir öppis lyt, so blybsch z’Bärn.»

		Di lute Wort hei der Muetter Sterr, wo i der hindere Stuben uf en Usgang vo ds Junkers Visite passet het, der Geduldsfade verschnellt. Si isch yne cho und het dem Meischter hinder sech d’Türen offe gla. Ds Ynecho vo den Eltere het dem Veronika sy Feschtigkeit wider gno, und es isch i d’Fänschternische ga briegge, währeddäm Vatter und Muetter nid rächt gwüßt hei, öb si dem Junker sölle der Balg stryche, oder öb si ne sölle z’Red stelle. Jedes het natürlech d’Situation uf sy Art usgleit, und jedes het druuf gwartet, daß ds andere redi. Der Junker het du der toppe Stilli nes Änd gmacht, sech zu mene fründleche Gsicht zwungen und gseit: «Es geit nere schwär z’Härze, der Arme, daß i se scho wider mueß dahinde la. Das isch jitz halt üses 224 Gschick. Mer wei hoffe, es heig’s de nachhär für ne Chehr.»

		«Mueß es de würklech sy?» fragt der Meischter. Und derby het er eso eigets mit dem Chopf gwaggelet, daß der Junker wohl gmerkt het: es chönnti no öppis Unagnähms nachecho. Er het nid begährt di Gschicht mit dem Meischter o no z’erörteren und schnydt allem Wytere der Faden ab mit dem Verspräche, er chömi de hütt oder morn no einisch vorby, jitz müeß er uf sy Poschte. Mit läbigem Schritt isch er uf ds Veronika zue und het ihm, gäb wi-n-es sech dergäge gwehrt het, no nes Müntschi uf d’Stirne drückt. Du het er den Eltere fründlech d’Hand gä und isch gange.

		Wo si under sich gsi sy, fragt du d’Muetter: «Was heit dir eigetlech zsäme gha?»

		Da het ds Veronika der Chopf uuf und seit: «Wenn er mer nid meh druffe het, daß i synetwäge so vil usgstande ha, so söll er’s ohni mi mache.» Der Meischter het’s ganz mit syr Tochter gha und het sech vorgno, er welli de hinecht, wenn er umechömi, dem Junker ärnschthaft gä z’überlege, öb es nid gschyder sygi, er suech sech e Frou, wo besser zue-n-ihm passt. Für das syg ihm doch de sy Tochter z’guet, daß me se zum Gspött vo de Lüte machi. Für aber doch sicher z’sy, daß er nüt Ungschickts astelli, fragt er du no: «Hesch ne-n-eigetlech gärn?»

		«Er gfiel mer ja scho», seit ds Veronika, «aber...» Meh het der Meischter hinecht us syr Tochter nid usebracht.

		225 Ob es dem Junker ärnscht isch gsi mit dem Verspräche, hinecht no umez’cho, het nüt meh gha z’bedüte. Für d’Offizier het’s am Abe vor em Ufbruch Arbeit gnue gä, und der Herr Claudius het nümme chönnen abcho, für no einisch sy Brut ga z’bhüete.

		 * * *

		E Wuche später isch ds eidgenössisch Heer vo Bellenz, wo sech d’Bärner under em Albrächt vom Stein und d’Innerschwyzer under em Arnold von Winkelried troffe hei, ufbrochen und i d’Lombardei abe marschiert. Zur Rächte vom Herr Albrächt isch sy Fäldschryber, der Niklaus Manuel, gritte, zur Lingge der Junker von Römerstall. Der Ritter het us em Marsch, wenn er nid grad öppis het gha z’überdänke, mit syne beide Begleiter gärn sy Gspaß tribe. Daß ihm der Herr Manuel zueteilt worden isch, het ihm’s eigetlech im Afang nid rächt chönne; aber er het sech bald mit Humor dry gfunde, und wenn der Herr Manuel mitcho isch, für z’zeige, daß er im Fäld o sy Ma chönni stelle, so het’s der Fäldoberscht druuf agleit, z’zeige, daß er Gspaß verstandi und dem Maler sys böse Muul nid schüüchi. Der Herr Claudius isch hütt bsunders schwygsam gsi und het Gattig gmacht, gar nid z’losen uf das, was di beiden andere zsäme brichtet hei. Da seit der Fäldoberscht zum Lütiner: «Junker, Junker! Warum so still?» Der Junker het wi us mene Troum ufgluegt und gschinen über 226 sich sälber z’lache. «I ha mys Härz dahinde gla», seit er.

		Der Ritter lachet hälluuf und seit: «Das isch e schöni Gschicht. Me mueß dänk der Profoß zrügg schicke, ’s ga sueche. Wo heit Dr’s verlore?»

		«He, am alten Ort», antwortet der Herr Claudius, «im Chlapperlöubli.»

		«Ja so!» meint der Oberscht, «syd Dir geng no a däm?»

		Jitz mischlet sech der Maler i ds Gspräch und seit: «Ds Härz hätt i by mer; aber i ha öppis anders dahinde gla, wo mi reut.»

		«Und das wär?» fragt der Ritter.

		«Mys Fasnachtsspil. Jitz chan i de nid emal derby sy, wenn si’s uffüehren a der Chrüzgaß.»

		Der Herr vom Stein het gfunde, das schadi jitze grad nüt, und villicht gseje si de i der Lombardei no di luschtigeri Fasnacht. «I wetti dä gseh, wo i Chrieg usrückt und gar nüt daheime lat.» Di beiden andere hei der Fäldoberscht agluegt, wi wenn si-n-ihm nid wette gloube, daß är o öppis dahinde gla heigi, wo-n-ihm am Härz ligi. Er het di Blicke verstanden und gseit: «Meinet dir öppe, i heigi nüt dahinde gla? Wenn scho gar nüt anders hinder mer zrück blibe wär, so weiß i doch ganz sicher eis: der Nyd und d’Mißgunscht vo myne Mitbürger. Und das tuet mer eso wohl, daß i alles anderen o no mit liechtem Härz dahinde gla ha. E brave Chriegsma luegt nume vüretsi, und drum machen i mer keini Sorge.» Druuf het der Herr Albrächt es 227 Liedli vor sech ane pfiffen und du syne Begleiter gseit, si sölle luege, wi das schön sygi z’ringsetum, me ryti ja nume so i Früehlig yne.

		Z’Monza sy d’Eidgenosse zu de Franzosen und Venezianer gstoße. Di ganzi Armee het under em Befähl vom Marschall Lautrec vo hie söllen usrücke gäge Mailand, wo der Georg von Frundsberg mit de cheiserleche Lanzchnächte gstanden isch. Der Herzog Franz Sforza und sy Oberfäldherr, der Prosper Colonna, e Ma, wo so alt gsi isch wi schlau, sy o umewäg gsi, und drum het der Marschall Lautrec für guet gfunde, uf syr Syten o no zueche z’zieh, was er het mögen errecke, bevor er z’grächtem uf d’Mailänder z’dorf gangen isch. Er het vo Genua här e starke Zuezug erwartet, und für däm der Wäg uf Monza offe z’bhalte, het er der Baron Montmorency mit viertuused Italiäner und dreituused Eidgenosse dür d’Lombardei ab gschickt. Der Befähl über die Eidgenosse het der Herr Albrächt vom Stein gfüehrt. Jitz sy aber no verschideni Stedt vo de Cheiserlechen und de Mailänder bsetzt gsi, und die hei müeßen usgruumt sy, bevor me wyter abe chönne het. Vor allem uus isch me gäge Novara marschiert. Da isch den eltere Chriegslüt wider z’Sinn cho, daß d’Novarese nam früechere Fäldzug di französischi Bsatzung überfallen und nidergmacht hei, und jitz het’s gheiße, däm Mordpack well me ga uszale, was es verdienet heigi. De Füehrer isch di Rachsucht grad rächt cho, si hei di Münz nid vo beidne Syten 228 agluegt und der füürig Geischt vo ihrer Mannschaft für purluteri Chriegsluscht la gälte.

		So isch me vor de Muure vo Novara aglanget, het se-n-aber starch bsetzt gfunden und e längeri Geduldsprob müeßen ushalte. Das het du d’Gmüetsverfassung vo de Chriegslüt o nid grad verbesseret. Aber ändlech isch es dem Tischmacher Hans Rösch vo Bärn grate, ne Kartoune so z’richte, daß en einzigi Stückchuglen e großi Breschen i d’Muure gleit het. Mit nes paar wytere Schütz het me dem Loch no nacheghulfen und d’Verteidiger use bürschtet, und nachhär het me ds Fueßvolk zum Sturm agla. Es het se niemer bruucht z’hetze. Wi wüetig sy si i di unglücklechi Stadt yne gstürmt und hei alles nidergmacht, was nen under d’Händ cho isch. Und du isch es a ds Plündere gange. Me het weder Chilche no Chlöschter gschonet. Het öpper probiert, sy Sach z’verteidige, so het er’s mit dem Läbe zalt. Sogar ds Bluet vo Frouen und Chinder isch dür di änge Gäßli grunne. Kei Füehrer het syni Lüt meh i der Gwalt gha. Wär no chly bim Verstand bliben isch, het mit de Händ a Chopf griffen und sech gfragt, öb das würklech Eidgenosse syge, wo däwäg huse.

		I däm furchtbare Dürenand, wo jede syr Nase nah gloffen isch und uf niemer meh glost het, isch der Heiri Harsädel anere Kuppele Chriegslüt nachegloffe; die hei uf nes Gäßli zeigt und grüeft, dert, dert, syge si. Voruus sy Wältschi gsi, und der Heiri 229 het nid verstande, was si gwaschlet, no gwüßt, was si eigetlech welle hei. Er het dänkt, wo der gröscht Huuffe hi rochli, wärd’s wohl öppis gä, wo für ihn o sygi. Er het nid gmerkt, daß di Wältsche d’Hüser vo dene gsuecht hei, wo nam vorige Fäldzug der Anschlag uf di französischi Bsatzig gmacht hei. Wo si i däm Gäßli aglanget sy, het sech der Huuffen ufglöst, und d’Lüt sy z’dreine, vierne höch i d’Hüser yne gstürmt. Meh vom Gwunder als vo öppis anderem tribe, isch er o so in es Huus yne, dür nen offene Torbogen in e Hof, mit mene Süülegang z’ringsetum. Ihrere-n-es paar syn ihm nache gstürmt, und juscht, wo si i Hof chöme, gseht er e Türen und geit dert yne, i der Meinung, er findi dert z’ässen und z’trinke. Es isch o öppis wi ne Chuchi gsi mit nere Füürstatt. Da blybt aber der Heiri erschrocke stah. Es isch ihm grad gsi, wi wenn er dä Ougeblick i mene Troum daheim i d’Chuchi vo syr Muetter würdi luege. Isch dert nid näbe der Füürstatt en alti Frou gchnöilet mit dem Rosechranz i de Händ? — Grad eso het er sy Muetter o einisch daheim gfunde, und ihri truurigen Ouge vo dennzumal het er no nid vergässe gha. Die Muetter da het ne mit nere settige Todesangscht agluegt, daß nere d’Ouge fascht us em Chopf use cho sy. Und wo si d’Händ gägen ihn usstreckt und Erbarme höischt, isch er mit usgspreiteten Arme zrückgfahre, wi wenn er wetti dervor sy, daß no öpper hinder ihm här da yne chömi. Er het o würklech d’Türe wider welle zuetue und di 230 Frou im Fride la. Aber der Heiri Harsädel isch so wenig Herr und Meischter gsi wi irged eine vo synen Offizier. Im Hof usse het me schon es wilds Brüel vo syne Kameraden und vo de Huslüte ghört, wo ihrer Muetter hei welle z’Hülf cho. Er het o nid chönne d’Türe zueschla, so hei si ne scho uf d’Syte drückt, und im nächschten Ougeblick isch di alti Frou mit gspaltenem Chopf zu syne Füeße gläge. Vo obe bis unde mit Bluet versprützt, isch er a der Wand gstanden und het, bleich wi der lybhaftig Tod, grediuse brüelet: «Herrgott, was machet dir?» Er isch dür e Hof use gstürmt, wo scho anderi Lüt i ihrem Bluet gläge sy, währed di wüetige Chriegslüt Türen und Fänschter ygschlage hei, für z’plündere. Wi-n-er under e Torboge chunnt, fascht vo Sinne, gseht er dussen anderi Kamerade vorby stürmen und der Herr Niklaus Manuel, wi-n-er juscht eine vo dene Plünderer mit der Fuuscht vor d’Bruscht schlat, daß er hindertsi uf ds Pflaschter nider fallt. Er stürmt uf ne zue und rüeft ne-n-yne, er söll cho luege, cho wehre: «Si morde, si morde, si sy ganz verrückt!»

		Der Herr Manuel isch mit ihm yne cho und het di Plünderer use gjagt; aber z’retten isch nüt meh gsi.

		So isch es a mängem Ort i der Stadt gange, aber erscht, wo-n-es fyschter worden isch, het das wüeschte Tryben e chly nahgla. Ds Chriegsvolk isch erschöpft gsi und het sech du ändlech vo den 231 Offizier la z’Paare trybe. Mit dem Roub under de Chittle sy si i ds Lager usen und hei dert gluegt z’verstecke, was si gstole gha hei.

		D’Sunnen isch undergange gsi, und derzue hei d’Rouchschwade vo der Stadt här ds Lager verfyschteret. Mängs Huus het hinder de Stadtmuure z’glanzem brönnt, und zwüschem Chrachen und Sprätzle het me ds Jammergschrei vo denen unglückleche Novarese ghört.

		Uf mene Hubel ussehär dem Lager isch es großes Huus gstande mit mene flache Dach vo Hohlzieglen und dervor, mit mächtige Schlingräben überwachse, e Cyschtärne. Dert sy d’Lüt vom Lager här ab und zue gloffe, für cho Wasser z’reiche, und nid wyt dervo isch der Herr Albrächt vom Stein vom Roß abgstige gsi, het Mäldungen agno und Befähle gä. Da isch under den Offizier o der Herr Manuel erschine, für cho z’luege, was men eigetlech da usse vo däm Tryben i der Stadt dänki. Der Herr vom Stein het wild dry gluegt und syni Lüt linggs und rächts agschnouzt. Aber wo-n-er sy Fäldschryber gseht derhär cho, het er nid welle dä sy, wo sech öppis lat la amerke. Er het ds Muul zum Spott verzogen und seit zum Maler: «Was säget Dr jitz zu däm Fasnachtspil?» Der Herr Manuel antwortet ihm schlagfertig: «Das wird de Lüte z’Bärn d’Ouge nid minder uftue, als was mer daheim hei wellen uffüehre.» Jitz gseht der Fäldoberscht, daß sy Schryber d’Hand verbunde het und daß ihm ds Bluet dür e Verband düre 232 sickeret. No einisch macht er es spöttisches Gsicht und fragt ne: «Heit Dir Ech mit der Fädere d’Hand eso zuegrichtet?»

		«Nei», antwortet der Maler, «aber d’Schamröti zündtet mer sogar dür dä Hudel düre. Söll i öppen o uf Bärn schrybe, was dä halb Tag gangen isch?»

		«Schrybet Dir hei», git der Oberscht ume, «es sygi no liechter, es Loch dür di dickschti Stadtmuure z’schießen als nes böses Muul z’stopfe.» Dermit het sech der Herr vom Stein umgchehrt und nüt meh gseit. Aber me het ihm a syr ganze Haltung agseh, daß es ihm so wenig um ds Gspasse gsi isch wi dem Herr Manuel. Hie und da het er es paar Wort vor sech ane brummlet, sech uf d’Läfzge bissen und d’Füüscht ballet, wi wenn er öppis drinne wetti verchrose. Wär nid absolut öppis von ihm het müeße wüsse, het sech nid zueche gla. Er het sech uf nes Müürli gsetzt, und syni Offizier sy stumm und still i mene wyte Kreis um ihn ume gstanden und hei der Brunscht zuegluegt, wo sech hinder der Ringmuuren ustobet het. Eint und andere het sech schließlech a Bode gleit oder es stills Eggeli gsuecht, für ga z’löue. A ds Schlafe het no niemer dänkt.

		Der Fäldoberscht het sech mit syne Bedienten i ds Huus verzoge. Me het ihm dert Spys und Trank uftreit; aber er het nüt agrüehrt. Er het chuum mit Gnuß möge der Ate zieh. Er het d’Fänschter ufgrisse; me chönni ja nid schnuufe da inne. 233 Aber vo dussen isch nüt Bessers yne cho. E dumpfi schwäri Luft voll Brandgruch und Lagergstank isch um ds Huus ume gläge, und was me gseh und ghört het, isch o nid gsi, für eim wohlz’tue. Ds Beschte no, was ds Ohr verno het, isch öppe ds Schnarchle gsi vo mene Soldat, wo, a Lyb und Seel halb tot, mit sym Wyruusch z’Bode cho isch. Derzwüsche het men aber us der Fyschteri use Verwundeti ghört stöhnen und anderi ghöre flueche. Lang isch der Oberscht am Fänschter gsässen und het ghoffet, der Schlaf mög ne doch de no. Aber er isch nid cho, und Mitternacht isch vorby gsi, ohni daß ihm d’Ouge zuegfalle wäre. Da fahrt ihm undereinisch öppis dür March und Bei, daß er zsämefahrt — är, wo i so vilne Fäldzüge syni Närve het abghertet gha, wi villicht nid gschwind eine. «Mörder, Mörder!» So het’s us mene fyschteren Egge vom Hof ufe gschroue, wi us nere Mannsbruscht, wo öpper druff chnöilet. — Es isch der Heiri Harsädel gsi, wo sit sym Erläbnis i der eroberete Stadt völlig um e Verstand cho und wi sturmgschlagen überall hinder em Herr Manuel här gloffen isch. Nid wyt vom Maler isch er nidergläge gsi und het ändlech d’Ouge zueta gha, da isch ihm alles wider vorcho, wo-n-er het erläbt gha, und het ihm der Ate gno. — Der Oberscht het natürlech nid gwüßt, us weler Gurgle das Brüel cho isch. Es het grad tönt, wi wenn’s us der fyschtere Lääri use chäm und ihm sälber gälte würdi. Er het sech villicht, sitdäm er us der Wiegle gsi isch, nie meh 234 gförchtet gha, er isch’s gwanet gsi, daß d’Lüt ihn förchte; aber sit dem letschten Abe, wo alles anders gangen isch, als är’s het welle, het’s ne dunkt, er sygi vo Gott und Möntschen abgschnitte.

		Wenigi Minute nachhär isch der Niklaus Manuel im Huli, wo-n-er sech uf mene Huuffe Maisstrou a der Hofmuure het gmacht gha, zwäggschosse. Es het ne dunkt, er heigi sy Name halblut ghöre rüefen und es heig ne-n-öpper a d’Füeß gstüpft. Wo-n-er d’Ougen ufmacht, het er sech e Momänt müeße bsinne, wo-n-er eigetlech sygi, und es isch ne-n-e Gruusen acho, wo ne schier glähmt het. Zu syne Füeße gseht er e Gharnischte stah, und dä Harnisch het rötlech glüchtet, bald heiterer, bald fyschterer. Und us em Gsicht vo däm Ma hei ne großi schwarzi Ouge gruusig agluegt. Es isch ihm grad z’Sinn cho, daß es der Albrächt vom Stein sygi. Wo-n-er sech halb ufgrichtet het, winkt ihm der Oberscht und geit, ohni nes Wort z’säge, gäge ds Huus zue. Der Herr Manuel isch zvollem ufgstanden und het jitze gseh, daß der Füürschyn vo der Stadt här der Ritter so uheimelig belüüchtet. Er isch hinder ihm här i ds Huus yne, und dert het der Oberscht sech plump und schwär in e Stuehl la falle. Der Maler isch erschrocke, wo-n-er jitze bim Cherzeliecht i ds verstörte Gsicht vo sym Oberscht luegt. Er het grad gseh, daß hinder dene stöberen Ougen öppis vor sech geit, wo nid nume der Widerschyn isch gsi vo dene wüeschten Uftritte vom Abe.

		235 «Was git’s?» fragt der Maler.

		«Es chunnt nid guet», antwortet der Oberscht, «jitz isch der Tüüfel dry gfahre. Es isch öppis los cho, wo-n-i nümme ma ebha. Es frißt um sech und verbrönnt mer der Chopf.»

		«Ritter», seit der Maler, «Dir syd nid zwäg. Leget doch emel e chly d’Rüschtung ab, so chömet Dr zu Ate!» Er het ihm d’Rieme glöst, und der Oberscht het sech der Harnisch la abnäh, ohni sech z’wehre. Aber du fahrt er im glyche verzwyflete Ton furt wi vori: «I gseh, i han es Füür azündtet, wo niemer meh cha lösche. Es isch alles bsässe vo der glyche Sucht, wo mi nah-ti-nah uffrißt, und jitze het’s niemer meh i der Hand, däm Züüg en anderi Richtung z’gä. Es isch fertig. Mir fahren alli i Abgrund.»

		«Wenn i d’Wahrheit söll säge», seit der Herr Manuel, «i ha das gseh cho; aber i Abgrund z’fahre bruuche mer wäge däm nid. Es git no ne Rettung, Ritter: jitz gilt’s dem Wort der Wäg frei z’mache, so chan e neue Geischt über ds Bärnervolk cho.»

		Dem Oberscht sys Gsicht het sech grimmig verzoge. Er het mit der Hand abgwehrt und hässig glachet: «E neue Geischt! — Für dä isch es z’spät. Der alt Geischt tobet sech uus. Der Gyz het is ds Läbesmark agfrässe.» — Der Herr Albrächt lähnt sech wyt vüren und boret syni Blicken uf e Maler: «Han i nid alles ta, was d’Chilche befole het? Han i nid mys Läben ufbruucht, für nere z’diene, 236 für ds Volk in Egi z’ha? Han i nid Ablaß übercho für alli Fählgriffe? Wenn’s na däm gierig, was üs d’Prieschter säge, so müeßt i jitzen e glückleche Ma sy und wär myr Säligkeit sicher. Statt däm versohret mer ds Härz im Lyb. Wi söll i’s büeße? Es het niemer hinderha, niemer mi gwarnet!» — Mit beidne Händ a de Schläfe richtet sech der Oberscht bolzgrad uuf und seit: «I ryßen alles mit mer i d’Höll abe.»

		Der Herr Niklaus isch e Momänt, vom Gruusen erschütteret, blybe stah. Jitz het ne der Oberscht i der Seel duuret, und drum het er sech zsämegno und überwunde, was ne von ihm zrück gha het. Er probiert ne wider uf e Stuehl zrück z’stoßen und seit ihm so rüejig, als er’s het möge z’standbringe: «Es isch nid so. Wir sind allzumal Sünder und ermangeln des Ruhmes, den wir vor Gott haben sollten.»

		Hülflos und verwunderet luegt ne der Oberscht a und fragt: «Wär seit das? — Wi söll i’s büeße? Was söll i mache?»

		«Umchehre!»

		«Wie umchehre? I ds Chloschter? D’Höll lief mer nache.»

		«Nei, nume das nid! Hälfet der Wahrheit Wäg mache. Es isch alles verchehrt und verdräjt; aber im Wort isch Liecht. Dert git’s Chraft, für d’Sach wider guetz’mache.»

		Der Oberscht schüttlet truurig der Chopf. «I verstanden Ech nid», seit er und fahrt sech mit der 237 Hand i d’Haar. Und du het er lang i ds Fyschteren yne gluegt und nümme gschine z’lose, gäb wi der Maler ihm wyter zuegredt het. «Loset, loset!» seit er bald druuf, wo me vor em Fänschter wider eine het ghöre brüele.

		Der Herr Manuel het gseh, daß mit Reden und Raten einschtwyle dem Ritter nid isch gsi z’hälfe; aber er het ne doch du derzue bracht, abz’ligen und het ihm di ängi Rüschtung z’vollem abgno. Sobald er gmerkt het, daß er stiller und rüejiger wird, isch er hübscheli zum Huus uus gange. Da isch’s ihm gsi, wi wenn er sälber us mene Bann erlöst würdi. Über em Dunscht, wo uf em Lager glägen isch, het er höch am Himmel es paar Stärne gseh flimmeren und het e schwäre Süüfzer dert ufe gschickt. Mit dem Schlafen isch es für ihn o wider uus gsi. Er het sech im Hof ussen an e Boumstamm glähnt und gäge ds Fänschter ufe gluegt, wo dem Oberscht sys Cherzeliecht urüejig gflackeret het. Es isch nid lang gange, so het er sy Schatte wider gseh über d’Wänd und d’Dili loufe.

		Der Maler isch chuum zur Türen use gsi, so isch der Oberscht ufgsässen und bald wider i der Stuben ume gloffe. Er isch überhoupt nume nidergläge, für der Maler los z’wärde. Er het wohl gspürt, daß i syne Worte Wahrheit steckt; aber was er gseit het, isch syr Gedankewält frömd gsi, und er het’s nid über sech bracht, sech däm Ma z’ergä, dem erschte, wo sech nie vor ihm duckt het. Er het zu keier Rueh chönne cho und het no stober 238 i ds Land use gluegt, wo über em flache Horizont e bleiche Morgeschyn ufgangen isch. Uf syr Stirne sy d’Runzle wi versteineret gsi, und d’Ouge hei hert und chalt glänzt, wo-n-er nam erschte Hornstoß gäge ds Lager zue gangen isch. Di wenigschte hei ne gseh vorby gah, wil erscht mit dem früschere Morgeluft der Schlaf über se cho isch. Es het scho di völligi Tagheiteri bruucht, für d’Lüt ume z’wecke.

		Wo sech der Schwyzer Oberscht bim Herr de Montmorency gmäldet het, het er geng no düschter und übernächtig usgseh, und der Herr de Montmorency het nid rächt gwüßt, was er druus söll mache. Er het es spöttisches Lachen i sym fyne Gsicht verbisse, und das isch dem Herr vom Stein scho nid etgange. Er het sym junge Fäldherr kei Blick i sys Härz yne gönnt und sech ufgchlepft, so guet es gangen isch. Einisch wider im Sattel, het er sogar mit nere stille Soldatefreud d’Sunnen uf de guldige Leuechöpf und Niete vo syr Rüschtung gseh blitze. Er het nume no mit verstecktem Erger a sy Uftritt mit dem Fäldschryber zrück dänkt und sech bald im Befälen und Organisiere verlore. Aber di lysischti Müedigkeit het ihm im Louf vom Tag der Luun wider verdorbe, und er het ganz guet gspürt, daß es mit sym Humor und mit der Seelerueh uus isch. Mit dem Nachtschatten isch es wider schwarz über ihn yne cho, und er het zum Etsetze vo synen Offizier und sünschtigen Undergäbene nie meh sy alte heitere Muet umegfunde. La gah het er sech einewäg nid. Klar und rüejig 239 het er syni Befähle gä und alles düregsetzt, was er welle het. Aber zu der Urueh vo sym Gwüsse het sech e neue Find gschlage. Sit der Eroberung vo Novara isch der Geischt vo den Eidgenosse fascht mit jedem Tag uwirscher worde, und me het bald nümme gwüßt, wie mit nen umgah, für d’Sach no binenand z’bhalte. Si hei no Vigevano eroberet und sy vor Pavia aglanget; aber dert het’s ne nümme welle grate, und währed der verunglückte Belagerung het’s du no schlächt Wätter und höchs Wasser gä, und es isch nüt meh anders vürblibe, als uf Monza z’retiriere. Underwägs sy si über ds Schlachtfäld vo Marignano marschiert und hei sech du dert no vo ihrne französische Waffegfährte müeße la zäpfle. So isch me, ohni irged e chriegerischi Freud erläbt z’ha, hungerig und gnietig bi Monza wider zum französische Houptheer gstoße.

		Der Junker Claudius von Römerstall isch währed der ganze Zyt geng i der Nächi vom Herr vom Stein bliben und het im Afang nid welle la gälte, daß mit sym Oberscht öppis lätz sygi. «Es isch öppe nid z’verwundere, wenn e Befählshaber uf mene settige Fäldzug schlächter Luun wird», het er zu syne Kamerade gseit. Aber nah-ti-nah het er doch du müeßen ygseh, daß sys große Vorbild sech ganz veränderet het. Und ändlech het ne der düschter Sinn vom Herr Albrächt eso agsteckt, daß er sälber meh und meh sy chriegerische Humor verlore het. D’Fründschaft, wo der Oberscht bis jitze für ihn gha und o offe zeigt het, het gar kei Würkung 240 meh ta, und däm guete Junker isch es je länger descht meh vorcho, wi wenn ihm sys Liecht und sy Sunneschyn völlig erlösche wäri.

		Im Lager vo Monza het es bös usgseh. Eismal über ds andere het me müeße Chriegsrat ha, bald für di eidgenössische Soldate z’betädige, bald für mit dem Marschall Lautrec z’underhandle. So mache si nümme wyter, hei d’Eidgenosse gseit. Entweder welle si ihre Sold und hei, oder me söll se-n-uf d’Mailänder und di Cheiserleche los la. Z’gueter Letscht het sech der Marschall nümmen anders gwüßt z’hälfen und het di beide Schwyzer Oberschte, der Albrächt vom Stein und der Winkelried, wo um alli Gwalt e Schlacht hei wellen erzwänge, usgschickt, so sölle si halt d’Stellung vom Find ga uskundschafte, si wärde de sälber gseh, daß es e gwagti Sach sygi. Mit mene Trupp vo französische Rüter sy du di beide gäge Mailand zue gritten und hei der Find im Jagdpark a der Bicocca gfunde. Dert het sech der Frundsberg mit syne Lanzchnächte mächtig verschanzet und e großi Zylete vo schwärem Gschütz ufgfüehrt gha. D’Schwyzer Oberschte het’s dunkt, mit däm Züüg welle si scho fertig wärde, und hei nid lugg gla, bis ne der Marschall nahgä und befole het, ds morndrisch zur Schlacht usz’rücke. Der Plan isch eifach gsi. D’Länder hei sölle der Vortrupp mache, d’Bärner und di übrigen Eidgenossen us de Stedt der Gwalthuuffen und d’Franzose d’Generalresärve. 241 Der Marschall Foix het mit dem genuesische Zuezug dem Find söllen i d’Flanke falle.

		Der Prosper Colonna isch aber underdessen o nid uf der fuule Hut blibe. Er het z’beidne Syte vo syr Houptstellung viertuused spanischi Schützen i ds Gstrüpp und i ds höche Gras gleit.

		Am Abe vom 26. Aprillen isch der Befähl usgä worde, alles parat z’mache zum Angriff. Jitz isch me läbig worde, me het sech gfreut, daß ändlech öppis Rächts gah söll; aber es isch uscho gsi, daß eigetlech der Marschall syr Sach nid rächt sicher sygi und daß alles druuf achömi, wi sech de d’Schwyzer im Kampf würde stelle. Jitz het me gwüßt, daß es ds morndrisch um Läben und Tod geit, und da het mänge, wo bis jitze sech nie nüt het la amerken und im Lager mit den andere druuflos gjuheiet het, a die daheim afa dänke, und mängem Großhans isch i der Nacht e Tränen i Schnouz grunne. Us de Proviantseck sy wider Rosechränz zum Vorschyn cho. Wäre Bychtstüehl umewäg gsi, so wäre si di ganzi Nacht umlageret blibe.

		Zu Tränen isch es bim Claudius von Römerstall frylech nid cho. Derfür aber het er a d’Träne vo syr schöne Brut müeße dänken und het sech gseit, was er bis jitz i däm Fäldzug erläbt heigi, sygi der Ysatz eigetlech nid wärt. Aber das alles isch i sym Härz verstummet, sobald er dra dänkt het, was ihm ändlech der morndrig Tag wärdi bringe. Abetüür het er afange mängs erläbt gha; 242 aber e großi Fäldschlacht! Isch das nid sy Troum gsi vo Chindsbeinen a? Und was ihn und syni Kameraden am meischten ufguslet het, isch gsi, daß me ds morndrisch under den Ouge vom höche französischen Adel het chönne zeige, was mit eim isch. Der Junker het ganz es apartigs Füür i den Ouge gha, wo-n-er i der erschte Morgefrüechi sym Abgott, dem Herr Albrächt vom Stein, begägnet isch. Dä het hütt scho wider ganz anders dry gluegt, aber doch o nid wi i früechere Zyte. Sy sünsch so läbige Blick isch ganz ärnscht und fescht, aber ehnder truurig gsi. Er het sy junge Fründ uf d’Syten use zoge, und scho het da druuf grächnet, daß er ihm en apartigi Glägeheit welli gä, hütt z’zeige, was er wagi und chönni. Statt däm seit ihm der Oberscht: «Junker, Dir blybet hütt bim Troß. I wott Ech nid i myr Nächi ha!»

		Da het der Claudius aber großi Ouge gmacht. Zu andere Zyte hätt er dörfen anäh, der Ritter trybi Gspaß mit ihm; aber hütt het eim der Gedanke da dra gar nid chönne cho. Ganz verschmeiet wartet er uf ne wyteri Erklärung. Es het doch nid chönne sy, daß dä Ma, wo ihm bis jitze so vil Gunscht erwisen und ne-n-überhoupt zu mene fäldtüechtigen Offizier gmacht het, ihn undereinisch uf ne Poschte stellt, wo-n-ihm alli Reputation gno hätti.

		«Es isch mer ärnscht», seit der Oberscht. «Dir heit no nes Läbe vor Ech und chönnet no Guets usrichte. Chehret um! I cha nümme, für mi chunnt 243 hütt d’Abrächnung, und i bi froh drüber. I wott nid z’unnutz no meh Lüt mit mer i ds Verderbe ryße, drum sägen ig Ech: Chehret um! Dir syd dem Lätze nache gloffe. Daheim wartet e schöni Brut uf Euch und e prächtige Landsitz und, wär weiß, no mängi schöni Ufgab. — Dert isch dä, wo-n-Ech zum gueten Änd cha der Wäg zeige.» Mit däm het er der Claudius zum Herr Manuel gfüehrt, wo nid wyt vo ne gstanden isch. Und zum Herr Manuel seit er: «Da heit Dr eine, wo’s wärt isch, daß me Sorg zue-n-ihm het. Tüet ihm d’Ougen uuf und arbeitet mitenand. Euch, Manuel, wünschen i guet Glück zu däm, was Dr vorheit. Jitz läbet wohl! — Heit d’Nase hütt nid z’wyt vüre, damit Dr mit gsunde Glidere hei chömet. Euch hei si z’Bärn no nötig.» Der Ritter het gwunke, me söll ihm sys Roß zueche bringe. Er het ds Sattelzüüg nachegluegt und der Fueß i Bügel gsetzt, für ufz’sitze. Di beiden andere sy derby gstanden und hätten ihm gärn no zuegredt. «Das cha doch nid Gottes Wille sy», het der Herr Manuel agfange. Aber der Oberscht het ihm ds Wort abgschnitte. Er isch ufgsässen und het gseit: «Es isch guet. I weiß, was i mache!»

		«Aber, Ritter!» probiert jitz o der Junker no zu Wort z’cho.

		«Was i gseit ha, han i gseit. Euch befilen i, daß Dr bim Troß blybet, gschej was well!» Der Oberscht het sym Roß e Druck gä und isch dervo gritte.

		244 Derwylen isch ds Lager gruumt worde, und di verschidene Fähnli hei sech zsämegstellt. ’s het undereinisch so pressiert, daß di halbe Lüt mit nüechterem Mage dervo müeße hei. Sobald di verschidene Truppen uf ihri Sammelplätz cho sy, het der Marschall Lautrec syni Fäldoberschte no einisch zsämegrüeft und nen a ds Härz gleit, si sölle sech wohl überlege, was si machen und ja nid agryffe, bevor ds grobe Gschütz vorg’arbeitet heigi und der Marschall Foix parat sygi, für dem Find i d’Syte z’falle. De Schwyzer het er no bsunders zuegredt, si sölle nid vorschützig dry fahre. Uf si chömm’s hütt z’allererscht a, und wenn’s ihne sötti mißrate, so sygi alles verlore. Der Winkelried und der Stein hei beidi dänkt, das heig me no jedesmal gseit, und d’Eidgenosse heigen emel no geng ihre Ma gstellt, si wüsse besser als der Lautrec sälber, wi me d’Sach müeß i d’Finger näh.

		Wo du der Herr de Montmorency mit syr ganze suite; luter vornähme Lüten i de prächtigschte Rüschtunge, de Marschcolonne nache gritten isch und gluegt het, wi di beide Schwyzer Oberschten ihri Gvierthüüffe formiere, het’s us de Reie vo den Eidgenosse gar eigets use tönt. Si sölle sech jitz o chly vüre la, het me da ghört ufbegähre, di Herre, wo drü- und vierfache Sold zieh, statt geng nume hinder em große Huuffen umenandere z’hüschtere! Verstande hei das nume di schwyzerischen Offizier, und die hei sech nüt druus gmacht, wil si dänkt hei, es gang se nüt a. 245 Ufz’begähren isch überhoupt nüt gsi. Di ganzi Ritterschaft isch usenanderen und het sech vornen a di drei große Heerhüüffe verteilt.

		Im Vormarsch isch dem Herr Albrächt vom Stein der Junker Claudius wider under d’Ouge cho, wo ganz ungeniert näbem Gwalthuuffe här gritten isch. Da rüeft er ihm no einisch zue: «Römerstall, Dir wüsset, was Dr z’tüe heit!» Und mit strängem Blick dütet er i d’Gäged vom Lager zrück. Der Claudius het sys Roß pariert und still gha, bis di hinderschte Glider an ihm vorby gsi sy. Du isch er abgsässe, het ds Roß eim vo de nächschte Manne gä, er söll ihm’s hinder em Heer nache füehre. Druuf het er sech dem Huuffe nah vüre gschliche, bis er ändlech i di vorderschte Reie cho isch. Im Vüreschlyche het er gseh, daß der Herr Manuel, e Spieß uf der Achsle, emel o amene Fähnli vo Stadtbärner sech het agschlosse gha.

		Im erschte Glid vorne sy fascht luter Houptlüt gsi und alli Fahne.

		Bim letschte Halt isch z’vollem ufgschlosse worde. Di Vorderschte hei vo wytem scho der Park vo Bicocca vor sech gseh, wo’s drinne vo Waffe glänzt und glitzeret het. Da isch es en Ougeblick still worde. Der ganz Huuffe, hundert Glider tief, isch uf d’Chnöi gfallen und het es Paternoster bättet. Druuf het der Herr Albrächt vom Stein drei Hampfele Härd über e Lanzewald zrück gworfen und derzue mit syr mächtige Stimm grüeft: «Im Name Gottes des Vaters — des 246 Sohnes — und des Heiligen Geischtes!» Du het er kommandiert: «Uuf! — Vorwärts! Uf se!» und sech sälber z’mitts i di vorderschti Reie gstellt. Mit schwärem Tritt isch di ganzi achttuusedchöpfigi Masse vorwärts marschiert. Der Huuffe vo de Länder isch linggs voruus gsi, und d’Franzose sy hinde rächts nache grückt. Jitz hätti der Gwalthuuffe sölle zrückblyben und d’Länder z’erscht la agryffe. Erscht, wenn sech der Find i Vortrupp hätti verbisse gha, wär ihm de der Huuffe vo de Städter i d’Syte gfalle. Aber das hei weder d’Städter no d’Länder welle begryffe. Gäb wi d’Füehrer probiert hei, der Gwalthuuffe z’hinderha, het alles vüre drückt und isch wi länger descht gschwinder gloffe. Und wo d’Länder das gmerkt hei, sy si o nümme gsi z’bha. Kei Huuffe het’s dem andere gönnt, der erscht am Find z’sy. So sy d’Rotte lugg worde, d’Lüt sy vo Ate cho, und d’Stoßchraft isch verlore gange, no gäb si ds cheiserlech Gschütz hei underloffe gha. Wi neecher me cho isch, descht minder het me zsämegha, statt daß alles ei einzige stachlige viltuusedfüeßige Lyb blibe wäri.

		Da — e Blitz hinder em Wall — e Dampfwulken uf der ganze Linie. Und mit dem Donner prallet der Masseruef vom Vortrupp zsäme. Me ghört’s chrachen und chrose. Im glyche Momänt fahrt wi ne Windsbrut der Schlachtruef o dür e Gwalthuuffe. Di vordere Spießreie gange nider, und mit furchtbarem Brüele rönne di vorderschte 247 Glider, halb ufglöst, gäge Wall a, alles andere chunnt verzatteret hindedry. Aber jitz chlepft’s vo linggs und rächts hässig us em höche Mais use. D’Fäldstück donnere. Schwallswys brandet der Schlachtruef i de Böume vom Park. — Aber, was isch das? — Undereinisch sy alli Fahne wi im Bode verschwunde. D’Reie versinke. Me ghört Wasser gluntsche. Zyleten über Zylete verschwindet i mene tiefe Grabe, di vorderschte chlätteren änenachen am Wall ufe; aber si falle z’huuffeswys i Grabe zrück. Vo hinde drücke si nache, me het chuum meh Platz, sech z’rüehren und d’Waffe z’bruuche. Und da dry haglet’s Gschoß vo dreine Syte, chrisdick. Wär vüre chunnt, watet im dampfige Bluet, und Bluet sprützt nen i ds Gsicht, über d’Hälmen und d’Rüschtunge.

		Der Herr Albrächt vom Stein het erscht im letschten Ougeblick der Grabe gseh, wo scho vo allne Syte di spanische Büchsechuglen us em Mais pfiffe hei. Es isch keis Halte, keis Umchehre, kei Schwänkung meh müglech gsi, der Möntschestrom isch wi ne risigi Wälle hinder em Füehrer här cho — zum letschtemal blind i syne Fueßspure! Jitz het’s nume no eis gä: graduus und düre. Der Ritter het schon es paar Schütz im Lyb gha. Me gseht ne-n-am andere Graberand sech zum Wall ufen arbeite. Ds Bluet isch ihm bachwys under der Rüschtung vüre gloffe; aber er het nid nahgä. Mit der letschte Chraft het er sech am Wall ufe zwängt. Da touchet hert hinder ihm der Junker Chlous uuf, 248 für ihm byz’stah; aber im glychen Ougeblick streift e Stückchugle der Oberscht und verryßt dem Junker sy breiti Bruscht. Ohni ne Ton vo sech z’gä, fallt er i Grabe zrück und uf ihn mit ganz verlöcheretem Lyb der Herr Albrächt vom Stein.

		Jitz wage sech di findleche Lanzchnächte vüre. Scho probiert eine, sech über e gfallenen Oberscht här z’mache; aber das het nid sölle gscheh. Wi vo Sinne vor Wuet falle di nächschte Bärner über ihn här. Hieb chrachet über Hieb, Stich gäge Stich. Me fasset sech a de Gurgle, bi de Haar. Mit brochene Waffen und mit Dölch houe si ufenand los, und ds Bluet sprützt und rünnt, daß me d’Ouge nümme cha uftue. Chuum ghört me no ne Brüel. Alles wälzt sech in ere stumme Wuet im Sumpf, Dräck und Bluet, bis me vor Lychname niene meh weiß, wo abtrappe.

		Underdesse het a der Spitzi vom Vortrupp der Arnold von Winkelried mit dem Georg von Frundsberg e prachtvolle Zwöikampf Bruscht a Bruscht usgfochte, und er wär derby Meischter worde, hätte ne nid di spanische Büchsechuglen im letschte Momänt nidergstreckt. Um ihn umen isch es glych gange wi vor em Gwalthuuffe. Dreituused Eidgenosse, drunder fascht alli Füehrer, sy a däm Sumpfgraben i ihrem Bluet gläge, und der Uristier het mit längzogene gruusige Töne zum Rückzug grüeft. Wohl sy jitze d’Heerschaare vom Marschall Foix i ds findlech Lager ybroche; aber di mailändischi Rüterei isch dem französische Fueßvolk 249 uf em Fäld ussen i d’Syte cho und het dröit, dem ganze Heer der Rückzug abz’schnyde.

		Langsam und trotzig wi z’Marignano sy d’Eidgenosse zrück gange bis derthi, wo si der Alouf zum Sturm hei gno gha, und wo so mänge sys letschte Paternoster bättet het. Mänge het uf em Rüggen e halbtote Kamerad mitgno, und anderi hei ihri toten Offizier zrück treit, damit ihri Rüschtunge nid dem Find i d’Händ falle. Di dütsche Lanzchnächte hei sech nid us de Schanze vüre gla, so daß me d’Glider wider het chönne rangiere. Jitz isch der Marschall Lautrec über ds sunnig heiße Schlachtfäld cho z’ryten und het de Schwyzer befole, si sölle no einisch agryffe. Aber niemer het meh ne Wank ta. Und wo-n-er ne ds Blaue vom Himmel abe versprochen und der Gottswillen aghalte het, si sölle’s no einisch probiere, hei si, ohni sech z’rüehre, uf dä Walm vo Tote hienache dem Grabe zeigt. Da het der Marschall befole, syni beschten und nobelschte gharnischte Rüter söllen absitzen und vora gah. Das het aber d’Schwyzer nume toub gmacht. Es bruuchi niemer vor ne här z’gah, hei si gseit. Am Muet fähl’s ne nid; aber dert vorne ligen alli ihri Houptlüt, und wenn die nid über e Wall uuf cho syge, so chömm niemer drüber. Alles Zuereden und Verspräche het nüt meh ghulfe. D’Eidgenosse hei nümme welle, und dermit isch d’Schlacht verlore gsi.

		Mit dem wytere Rückzug uf Monza het’s niemerem pressiert, wil sech der Find niene meh 250 z’grächtem vüre gla het. Z’reietewys hei sech di erlächnete Soldate näbe de Verwundeten und Toten i ds Gras gstreckt. Si sy jitze, wo se kei Kampf meh im Gusel bhalte het, so müed und muetlos gsi, daß si sech lieber uf em Platz hätte la z’totschla, als regelrächt ihre Dienscht wyter z’tue. Und o under de wenige Füehrer, wo no überblibe sy, isch chuum eine gsi, wo sech hätti mögen ufchlepfe, für syni Lüt zrück z’füehre.

		Z’mitts i däm Jammer isch der Niklaus Manuel gstande, mit verrissnen und bluetig versprützte Chleider. Fascht het er’s verwünscht, daß grad ihn kei Chugle troffe het, und es isch ihm gsi, wi wenn er das de Gfallene, wo da zu syne Füeße gläge sy, müeßti säge. Da isch, der Harnisch verlöcheret wi ne Schuumchelle, der Albrächt vom Stein glägen und nid wyt von ihm der Junker Claudius mit sym schöne mannhafte Gsicht. Fascht het er’s nid mögen erlyde, di beiden az’luege. Wi het er daheim Freud gha, se z’male, so schöni chächi Manne syn es gsi, so vil Chraft, so vil Füür hei si i ihrnen Ouge gha! I syr allerverwägenschte Phantasie hätt er sech bim Male vom Totetanz nie chönne vorstelle, was der würklech Tod de einisch us ne machi. Er het sech abgchehrt und doch geng wider müeße luege. Lang, lang isch er vor dene Lychname gstanden und het de Gedanke gwehrt, wo-n-ihm dür e Chopf welle hei. Es isch ihm i der Seel z’wider gsi, sich sälber rächt z’gä und z’säge, so heig’s müeße cho. Verirret hei si sech in ihrem Läbe gha, das het ja 251 der Stein sälber no ygseh; aber niemer het’s chönne lougne, daß si ufrächt blibe sy und der Muet gha hei, bis zum letschten Atezug usz’mache, was si sech sälber hei agrichtet gha.

		Nah-ti-nah hei sech du no nes paar Houptlüt und Ratsmanne zueche gla, hei di Tote gschouet und afa chlage, wi schad es um di Lüt sygi. Da het se der Maler nid wyter la rede. «Manne», het er gseit, «mer wein is nid mit Jammere versuume. Ds Unglück isch gscheh. So het’s müeßen ändige; aber jitze warte daheim besseri Ufgaben uf üs. Mer wein is derhinder mache! Schad, daß nid die alli, wo da lige, mit ihrer Chraft und ihrem Geischt is no chönne hälfe; aber descht meh müeße mir is rüehre. Will’s Gott, hei mer zum letschtemal mit üsem Fleisch und Bluet frömde Herren ihri Sach gmacht. Jitz wei mer üsem Vatterland ufhälfe!» Es hei ne nid alli verstande, wo’s ghört hei, aber alli hei g’ahnet, daß er ds Rächten im Sinn heig, und sy froh gsi, daß eine der Muet gfunde het, der Zoum wider i d’Händ znäh. Gärn hei si-n-ihm ghulfe, d’Mannschaft wider ufjagen und zsämestelle. Me het di Toten und Verwundete wider ufgno, isch zrück marschiert und het i der glyche Nacht no di Gfallene bi Monza begrabe.





XIV.




		Den Eidgenossen isch der Spott über d’Bärge nache gschliche. E dütsche Lanzchnächt het nen übermüetigi Värse zuegschickt, und als Antwort druuf het der Niklaus Manuel uf em Heiwäg i de wilde, einsame Schluchte sys grimmige Bicocca-Lied ersunne, wo-n-er vo de gfallene Kamerade drinne seit:

		«Hettend ir sie bi Leben

und ihren Kreften funden,

ir hettend in nit geben

halb so vil stich und wunden.

		Ich hab sie oft gesehen,

die helden unverzagt,

es hett einer üwer zehen

mit nassen lumpen gjagt.»

		Dasmal isch der Nachricht vom Unglück kei faltschi Siegesbotschaft voruus gloffe. Nume z’gleitig het me z’Bärn gwüßt, was a der Bicocca gangen isch. E schwäri Trüebsalswulke het sech uf ds Land gleit. Es isch frylech mänge Tag gange, bis men ändlech gloubt het, was di erschte Löufer brichtet hei: meh als füfzig Ratsherren und fascht alli junge Lüt vom Adel syge z’Monza begrabe. Daß dä Bricht nid übertribe gsi isch, het me du 253 erfahre, wo der Räschte vo der Mannschaft heicho isch. Us allne Loubeböge vüre sy ne d’Lüt nache gsprunge, cho frage, öb si dä und dä niene gseh heige. Es isch der sälb Abe z’Bärn e Jammer gsi, wi wenn der Würgängel dür d’Stadt gange wär. Es het Froue gä, wo us Angscht vor mene schlächte Bscheid schier nid voruse dörfe hei, für ga z’luege, öb ihre Ma oder ihre Suhn o da sygi. So isch es emel o der Muetter Harsädel gange. Si isch fascht sicher gsi, daß ihre Heiri dasmal sy Übermuet mit dem Läbe zalt heigi. Da ghört si ne-n-undereinisch vor em Huus mit syne Brüeder rede.

		«E aber nei! E, Gott syg Lob und Dank!» het si gseit, wo-n-er fründlech und gattlech wi no nie uf se zue cho isch und nere lang und fescht d’Hand drückt het.

		«Machet mi nid z’erzelle», het er gseit, wo si hei welle wüsse, wi-n-es ihm ergange sygi. Ohni sech uf öppis wyters yz’la, isch er i d’Chuchi gange, het der Gertel greicht und du uf em Holztütschi vor em Huus der Schaft vo sym Spieß i Schytter verhoue. Bitz für Bitz het er uf e Füürplatz yne gworfe, und wo-n-er a ds Bschleeg ufe cho isch, het er der Stumpe mit dem Lanzespitz gno und gseit: «So, das verfluechte Schoryse wei mer bhalte, wi-n-es isch, das git de no nes gäbigs Schüfeli, öppe für d’Äsche vüre z’mache.» Di andere sy mit offene Müler um ihn ume gstanden und hei ihrnen Ouge nid trouet.

		«Aber Heiri...»

		254 «Balg jitz nid, Muetter», seit der Heiri e chly uwirsch, «du wirsch wohl begryffe, was i mit däm wott säge. Jitz blyben i by dr. I ha afe gmeint, i wüssi, wi-n-es gang im Chrieg; aber eso öppis, wi was mer jitzen erläbt hei, han i mer doch de nid la troume.»

		«E, i ha drum gmeint wägem Spieß», seit d’Muetter, «dä isch ja nid dyne. Hättisch ne nid sölle ga abgä?» — «Es söll mer eine cho und ne cho use höische! Däm will i de säge, wo d’Chatz im Strou lyt. Dä Chehr sy ja meh Spieße heicho weder Lüt.» Es isch dem Heiri ärnscht gsi. Nah-ti-nah het er doch du no eint und anders vo synen Erläbnis erzellt; aber öppis isch der Muetter es Rätsel blibe, und si het mängisch drann umegstudiert. Es het doch öppis Bsunders mit ihm müeße gange sy, daß er eso g’änderet het. Und mängisch het me ne z’nacht im Schlaf ghöre schwätzen oder gar brüele, und de isch er de ds morndrisch eso still gsi, wi wenn öppis ne würdi drücke. Het me ne gfragt, was ihm o fähli, so het er gseit, wyters nüt, es chömm ne nume mängisch wider e Gruusen a, wenn er a dä Chrieg zrück dänki.

		Dem Heiri Harsädel isch nid am Lyb, wi so mängem andere, aber a der Seel e Letzi blibe. Der Gruuse vo Novara het ne vo Zyt zu Zyt wider packt und ne so zwäg gno, daß es der Muetter Chummer gmacht het um sy Verstand. Si het nid lugg gla, bis er nere versproche het, er welli einisch mit dem Chorherr vo Wattewyl ga reden und ihm 255 säge, was er uf em Härz heig. Das sygi gar bsunders e gnaderyche Herr, und dä wüß ihm de dä Schaden ab em Geischt z’näh. Der Heiri het sit dem Tag vo Novara nid höcher gschworen als uf e Herr Manuel. Er het sech uf em ganze Heiwäg vo Monza, wo jede meh oder weniger na sym Chopf gloffen isch und nume no d’Längizyti na daheimen alli binenand bhalte het, geng zue-n-ihm gha und o sys Vertroue gwunne. «I weiß nid, was i gmacht hätti ohni dä», het er einisch zur Muetter gseit, «das isch gar donners e freine Herr u de mängisch no ne luschtige derzue.» Der Heiri het emel du der Wäg zum Stiftspropscht gfunden und het ihm sy Gschicht erzellt. Är sölli nume der Herr Manuel ga frage, öb’s nid eso sygi, dä sygi derby gsi. Der Stiftspropscht het Freud gha a ds Heiris offener Art, und wo-n-ihm du no gar der Herr Manuel ds Zügnis gä het, er sygi mängisch unerchannt e ruuche, aber zueverläßig wi Guld und «frißt Ech Roßwegge, wenn Dr’s von ihm begähret», het er ne du als Chnächt im Stift agstellt. Das isch es grüslechs Glück gsi bi der Muetter Harsädel, es hätt nere nid meh Freud chönne mache, wenn ihre Heiri Sigerischt a der große Chilche worde wäri. Der Heiri het sech aber o guet ghalte, und der Chorherr het ihm meh avertrouet als amene gwöhnleche Chnächt.

		Einisch, Änds Ougschte, chunnt der Heiri am früeche Morge zur Muetter i d’Chuchi und seit: «Jitz isch mir dä Morgen o öppis Artigs begägnet. 256 Finden i nid bim Gärbere-Graben obe, grad hienache der Inselmuure, dem Meischter Sterr sy Tochter wi tot am Bode. I ha se-n-ufgha und se vori hei treit. Si isch erscht ume zue sech sälber cho, wo-n-i se zu ds Sterrs yne treit ha. Aber was mit nere gangen isch, weiß i nid.»

		Was mit dem Veronika di sälbi Nacht gscheh isch, het niemer gwüßt als äs sälber.

		Wo afangs Meie der Bricht cho isch vo ds Junkers Tod, het me’s dem Veronika schier nid dörfe säge. Aber es het nid gwartet, bis öpper der Muet gha het, ihm’s z’wüsse z’tue. Sobald men öppis het ghöre lüte vo der Niderlag a der Bicocca, het es sech sälber wellen uf e Wäg mache, für ga z’frage na sym Brütigam. Da isch o scho der Herr Manuel derhär cho und het mit mene Blick voll Erbarme zue-n-ihm gseit: «Dir wärdet’s scho wüsse?» Es het frylech no nüt gwüßt gha; aber der Ton und der Blick vom Herr Manuel hein ihm alles verrate. Der Maler het ihm der Arm botte, und ganz gäge sy Gwohnheit het sech ds Veronika wider la i ds Huus füehre. Totebleich isch es yne cho und het sech dem Vatter, wo grad im Gang gstanden isch, mit Schluchzen a Hals gworfe. I der Stube het du der Herr Manuel alles gseit und nid versuumt z’säge, wi sech der Claudius tapfer ghalte heig und o im Tod nid vo der Syte vo sym Oberscht gwiche sygi. Der Bricht isch dem Veronika no descht meh z’Härze gange, wil si eigetlech nid juscht im beschte Fride sy usenandere 257 cho gsi. Es isch ihns gruusam hert acho, sech a Gedanke z’gwane, daß dä, wo sy ganzi rosigi Zuekunft dranne ghanget isch, nümmen am Läbe sygi. Und wi d’Froue sy, dem Veronika und den andere, wo um ne Gfallene briegget hei, het’s gfählt, daß kei Lycht, no sünsch öppis eso, ne Glägeheit gä het, darz’tue, wi lieb ne di Gstorbene gsi syge. Aber mit hundert andere Frouen isch ds Veronika all Tag für d’Seele vo de Gfallene ga bätte, und i däm gmeinsame Leid het es du bald öppis gfunde, wo-n-ihm wohl ta het. Und e wytere Troscht isch es ihm gsi, daß di Gfallene vo der Bicocca und ihri Verwandte ds Interesse vo allne Lüten uf sech zoge hei. Es het sech dörfe säge, daß sy Brütigam als Held us em Läbe gange sygi, und das het nid am wenigschte derzue bytreit, daß es sech du no bald einisch i sy Verluscht ergä het. Bis jitze hei der Meischter und sy Frou nid vil dry gredt, wil si doch nid rächt gwüßt hei, wi si ihres Chind chönnte tröschte, ohni ihm vo neuem weh z’tue. Sobald du aber der Meischter gseh het, daß ds Veronika wider d’Chraft het, mit sech la z’rede, het er ihm du gseit, es sygi e truurigi Sach, aber villicht syg es doch besser, daß si zwöi nid zsämecho syge. Är heig ihm nid welle vor sym Glück sy; aber er müeß jitz doch gstah, daß es ihm eigetlech geng vor der Hürat e chly gruuset heigi. «Du wärisch villicht da in es verguldets Unglück yne cho», het er gmeint, «und das wär doch de no vil truuriger gsi, als was de jitz erläbt hesch.» Wi meh ds Veronika 258 drüber nachedänkt het, descht meh isch es ihm vorcho, es heigi i de letschte Jahre wi i mene Troum gläbt. Es heig sech doch eigetlech vil um ds Junkers Liebi plaget und sygi einewäg nie ganz sicher worde, daß si würklech zsämeghöre. Und so het sech schließlech d’Tochter mit ihrem Leid besser abgfunden als d’Muetter, wo sech no geng nid rächt het welle dry schicke, daß ds Chartehuus vo ihrne Plän für alli Zyt zsämegfalle gsi isch.

		A de Folge vo Bicocca het me no lang gha z’chöue, nid numen im Chlapperlöubli; di ganzi Stadt het’s möge gspüre, daß so mänge Ma, wo öppis het gha z’bedüten und Verdienscht gä het, nümme da gsi isch. Numen eis het me drob nid vergässe, und das isch der neu Gloube gsi. Sitdäm der Herr Manuel und syni Fründe der Muet — ander Lüt hei gseit di gottlosi Frächheit — gha hei, a der Fasnacht uf offener Gaß in ere Komedi der Papscht und d’Prieschterschaft z’verspotte, het d’Bewegung vom neue Gloube Riesefurtschritte gmacht, und der Reschpäkt vor de Geischtleche het im Volk fascht mit jedem Tag abgno. Alli Ougeblick isch jitz brichtet worde, hie heigi e Pfarrer ghüratet, und dert syg eine druff und dranne. Im Rat und i de Zunftstube het ds Dischputieren über di Sach gar nümme welle verstumme. Es het gnue Lüt gä, wo gfunde hei, d’Möntschheit sygi jitz de zytig zum Undergang, und es wäri wahrhaftig nid schad drum, wenn doch di heiligi Religion nüt meh söll gälte. Eini, wo gfunde het, vorewäg sött me 259 der ganz Chly und Groß Rat i Bann tue, wil si däm Ufueg nid wüsse z’stüüre, isch d’Tante Wyngarte gsi. Si isch jedi Wuche wenigschtes einisch i ds Chlapperlöubli cho der Chratte lääre. Si het o vor em Veronika us ihrem Härz kei Mördergruebe gmacht und ganz ungeniert gseit, es sygi uf alli Fäll gschyder, daß us der Hürat mit dem Junker von Römerstall nüt worde sygi. Es wäri ewig schad gsi für ds Veronika, und überhoupt loufi no gnue liederlechs Mannevolk umenandere. Es dunk se, di gräßlechi Niderlag heigi nid emal vil usgrichtet. Und wenn de afangen es settigs Gricht d’Lüt nümme mögi zur Bueß trybe, so wüssi me wahrhaftig nümme, was me vo däm Volk söll dänke. Da müeße halt eifach di wenige, wo ds Härz no uf em rächte Fläcke heige — derby hei ihri Ouge vom Veronika use ghöische — für di anderen yschtah, der Wält der Rügge chehren und ihres Läbe der Chilche schänke. Emel si, het si bhertet, wenn si no jünger wäri, so würd si sech nid lang bsinnen und gieng morn i ds Chloschter. Ds Veronika het ta, wi wenn es nüt ghört hätti, d’Muetter het gfunde, es sygi halt o nid rächt, daß de geng di Uschuldige für di andere sölle lyde, und der Meischter, wo-n-er merkt, daß sy Schwägerin zu mene neue Sermon rüschtet, seit: «Für d’Gottsäligkeit isch es nie z’spät. I wüßti nid, warum du sälber z’alt wärisch.» D’Tante Wyngarte het’s dem Meischter a der Stimm aghört, daß si-n-ihm uf 260 d’Närve gä het und het für dasmal der Rückzug aträtte.

		Dere Gspräch het es alli Bott gä, und ds Veronika het sech fascht nie druuf ygla. Es isch scho sünsch nid vo vilne Worte gsi, und so hei syni Eltere sech nid g’achtet, daß es mit syne Gedanken in eren andere Wält läbt. Nume dem Meischter isch es ufgfalle, daß i de weiche bruunen Ouge vo syr Tochter i der letschte Zyt öppis ungwanet Dunkels glägen isch. A Junker Claudius het si wenig meh dänkt. Derfür aber isch nere je länger descht meh uf ds Härz gfalle, daß das schöne Spil mit dem Junker, wo si in ere glückleche Blindi mit ihm tribe het, es schwärs Opfer gchoschtet het. Geng meh sy nere d’Ouge drüber ufgange, daß si eigetlech in ihrem Innerschte mit dem Renatus Urghend in ere wahre Liebi isch verbunde gsi, und si het jitze gar nid begriffe, daß si ne Zytlang di Liebi so het chönne vergäße. Jitz erscht isch nere so mängs wider i Sinn cho, wo nere der Renat gseit het und wo si sech gärn het la säge, ohni derby z’dänke, was alles hinder dene Worte gsi isch. Dütlecher und dütlecher isch es nere worde, daß si mit ihrem Spil dä arm brav Möntsch i ds Unglück tribe het. Niemer het gwüßt, was us ihm worden isch, ja, öb er eigetlech no am Läbe sygi. Het er nid gseit, me wärdi ne nie meh gseh, wenn en andere zwüsche si zwöi yne chömi? Mit däm Druck uf em Härz het ds Veronika nümme chönne wyter läbe. Aber wie sech dervo frei mache? Da het’s numen 261 ei Lösung gä: für das Läbe, wo-n-es zerstört het, het es nume mit sym Läbe chönne büeße. Lang, lang het es sech gwehrt gäge d’Überzügung, daß es nume hinder de Chloschtermuure der Fride wider chönni finde. Bsunders, wenn es a sy Vatter dänkt het, so het’s ihns dunkt, es chönnt ihm das nid atue. Daß er’s nid ließi la gah, het ds Veronika wohl gwüßt, und gäge Wille vo den Eltere het es doch nid chönne gah, ohni ne neui Schuld uf sech z’lade. Es isch ihm frylech mängisch gnue gseit worde, me sölli Gott meh folgen als de Möntsche; aber das het ihns gruusam hert dunkt. Geng meh het es sech i die Gedanken yne verlyret, und der Fride het nid wellen über ihns cho. Es het nüt meh vor sech gseh als nes längs trüebs und fridloses Läbe, und nüt meh wär ihm lieber gsi, als jung z’stärbe. Wo-n-es du gar no gmerkt het, daß d’Muetter, für ihns uf heiteri Gedanke z’bringe, wider mit dem Plan umgeit, ihm e Ma z’sueche, isch es in e Seelenangscht yne cho, wo-n-ihm no z’vollem alli Rueh gno het.

		Ei Aben isch e junge Ma zum Vatter cho und het sech i Gschäfte by-n-ihm versuumt, bis ne der Vatter na syr Gwohnheit yglade het, by-n-ihm z’Nacht z’ässe. Am Tisch isch es grüslech still zuegange; aber ds Veronika het einewäg gmerkt, daß äs dem Gascht i d’Ouge git und daß d’Muetter offebar da dranne wohlläbt. Es het chuum chönne der Ougeblick abwarte, wo der Vatter sy Gascht i d’«Sunnen» ufe begleitet, und het sech i sy Chammere 262 gflüchtet, damit es sech ja nid mit der Muetter müeßi in es Gspräch yla. — O, wenn es jitz e guete fromme Ratgäber gha hätti, eine, wo ohni alli Rücksicht uf Näbedsache sys ewige Heil im Oug hätti! Unerträglech schwär het es ihns dunkt, sy Wäg ganz alleini müeße z’sueche, und nume der Gloube, daß de ds Verdienscht für ihns o descht größer sygi, het ihm der nötig Muet gä. No einisch het es’s abgwoge, öb’s es sym Vatter dörf z’leid tue, öb es ne mit der Muetter, wo mängisch so uvernünftig gsi isch, dörfi alleini la, jitze, wo syni Haar scho ganz grau worde sy. Aber en inneri Stimm het ihm mit der Herti vo mene stränge Bueßprediger gseit, das syge fleischlechi Bedänke. Daheim chönni sys Läbe nüt meh nütze. Ganz wunderbar hingägen isch es dem Veronika vorcho, daß das vergüdete Läbe, einisch g’opferet, juscht no däm allerhöchschte Zwäck chönni diene, der Verherrlichung vo Däm, wo-n-ihm’s gä het. Wi het’s da no länger sech dörfe bsinne, sy Schuld abz’trage? — En andere Wäg het’s nid gä. Es isch nume no druuf acho, ob es imstand sygi, ds Opfer z’bringe.

		Da ghört es d’Hustüre gah. Heiß und chalt isch es ihm dür e Lyb gfahre: der Vatter! — Ach, dä guet Vatter! Geit er nid z’Grund vor Härzleid und Längizyti na mir? — Dem Veronika isch es gsi, es müeß abe, syni Eltere ga bhüete, ne nume no einisch z’grächtem ga «guet Nacht!» wünsche, ne i d’Ouge luege, ne d’Hand drücke. Scho het es d’Türfallen i der Hand gha, da gspürt es, daß es 263 verlore wäri, daß es ds Opfer nümmen über sech brächti, wenn es se no einisch gsäch. Nei, jitz mueß es sy! Es chehrt um, fallt no einisch uf d’Chnöi und bättet um Chraft. Und ob allem Bätten isch ihm d’Gwüßheit cho, der lieb Gott heig ja Mittel und Wäg gnue, syni Eltere z’tröschte, es sygi lächerlech, z’meine, si sygen uf ihns agwise. Meh und meh isch d’Säligkeit vo der Ufopferung über ihns cho. Scho het es i Gedanke das wunderbar liebe Gsicht vo der Oberin vom Inselchloschter, vo der Schwöschter Klara May, vor sech gseh und völlig ihri melodischi Stimm ghört. Wi mängisch het es bi de große Gottesdienschte sech gwünscht, einisch dere chönne ds Härz z’lääre! Es het sech gfreut, sys verderbte Läbe dahinde z’la, bi der Heilige Jungfrou für e Renat yz’stah und für d’Seel vom Claudius und ändlech, mit allem chlyne mindere Züüg vo däm Läbe hinder sech, i der ewigen Anbättung ufz’gah. Das het ja schließlech synen Elteren o müeße z’guet cho.

		Ganz verzückt isch ds Veronika z’Mitternacht ufgstande, het es großes Tuech über sech zoge, damit ihns ja niemer erchenni, und isch zur Hustüren abe gschliche. Ds Härz isch ihm fascht versprunge, wo-n-es hübscheli der Rigel zrückzoge het. Uf der Gaß unden isch es ihns no einisch acho, ne Blick zrück z’tue uf ds elterleche Huus; aber grad het es sech gseit, das sygi e Versuechung. Es het se-n-überwunde, und wi uf Ängelsfäcken isch es d’Stadt uuf, der Insel zue gfloge.

		264 Es isch e hilbi Nacht gsi, und der Mond het so heiter gschine, daß me jede Möntsch hätti müeßen erchenne, und drum het ds Veronika sys Chopftuech abe zoge, so wyt es nume chönne het. Es isch bim Gärbere-Grabe vorby. Bloß es paar Schritt het’s no gha z’mache bis zum große Hoftor und zur Glogge. Sowyt isch es scho vo der Wält furt gsi, so nach scho bim Heiligtum, wo-n-es der Räschte vo sym Läbe het welle zuebringe. Da gseht es, wi ne Schildwach vor em Tor, e Ma stah, und wi-n-es neecher luegt, erchennt es der Heiri Harsädel. So unbegryfflech isch das dem Veronika nid vorcho. In ere Zyt, wo so vil Findschaft gäge d’Chilchen und d’Geischtlechkeit sech zeigt het, isch es wohl am Platz gsi, für zueverläßige Schutz z’sorge. Aber am Heiri het ds Veronika nid vorby welle, dä hätt ihns ja gkennt, ihns verrate, und de hätt men ihns sicher scho ds morndrisch mit Gwalt wider i das verhaßte Läbe zrück greicht.

		Geit’s hie düre nid, het sech d’Meischterstochter gseit, so git’s no nen andere Wäg. Das isch villicht o numen e Tüüfelslischt, und jitz heißt es sy Prob bstah! Us syne Meitschijahre, wo men albe de Nunnen isch ga Meertrübeli stibitze, het ds Veronika no gwüßt, wi me vom Marzili-Tor här über nes Müürli, über nes Spalierdechli und dür e Chloschtergarten i Hof und zur Hustüre het chönne cho. Ohni sech lang z’bsinne, isch es dem Grabe nah gschliche, het di altbekannte Tritten a der Stützmuure gfunden und isch uf ds Spalierdechli 265 gschnaagget. Aber im Ougeblick, wo-n-es sech wott drüber abla, dunkt’s ihns, es heigi Stimme ghört. Es verhet der Aten und suecht mit den Ouge. Und richtig! Da guggen im Grien unden es Paar breiti, tatzeförmigi Mannsschueh vüren und dernäbe d’Spitze vo mene Paar eifache Frouefinke. Ds Veronika het sech no meh zsämegla, für sich sälber z’verstecken und für besser chönne z’gseh, wär da sygi. Hätt ihm öpper anders erzellt, was äs jitze sälber erläbt het, so hätt’s es niemale gloubt. Und es het sech würklech e Momänt gfragt, öb es eigetlech bi klare Sinne sygi. Di Füeß, wo-n-es vori gseh het, hei niemer anderem ghört als sym Bychtvatter, dem Herr Stiftspropscht vo Wattewyl. Jitz het es ganz dütlech sys schöne feiße Gsicht gseh und sy Stimm umegkennt. Und i däm graue Chittel dernäben isch wahrhaftig d’Oberin sälber gsteckt! Was het’s jitze sölle mache? Dert yne het es o nid dörfe, und umchehre het’s nid begährt. So isch es muusstill blibe, für z’warte, und het dänkt, der Momänt chömi de scho, wo-n-ihm der Wäg frei wärdi. Und so het es du, öb’s het wellen oder nid, alles ghört, was di beide zsäme gredt hei.

		«Es isch nid numen öppen eso», het der Chorherr gseit, und derby het sy Stimm ganz en eigete warme Klang gha, «daß mer mys Gwüsse so bösdings erloubti dahäre z’cho; es zwingt mi, und i würd mer e Schuld uflade, wenn ig ihm nid würdi folge. I ha jitz lang gnue i dä Abgrund abe gluegt, 266 und i weiß, daß dermit nüt gwunnen isch, wenn me sech über d’Korruption vo synen Amtsbrüeder etsetzt. Mit Strafen und Predigen isch o nüt gmacht, me mueß der Irrtum, wo di ganzi Chilche drinne gfangen isch, mit der Tat widerlege. Ds Verderbe chunnt dahär, daß me sech es widernatürlechs Opfer uferleit het, wo Gott nie verlangt het und wo sym Schöpferwille grad diräkt zwider isch. Het er nid befole, daß Ma und Frou zsämeghöre? Und warum sötte grad syni bsundere Diener nid under däm Gebott stah? Me het welle gschyder sy als Gott sälber. Me het sech e Tuged agmaßet, wo me gar nid imstand isch usz’üebe, und drum het me, was Gott im Paradies gstiftet het, gschändet. Und für däm z’ertrünne, het me du kei anderen Uswäg gwüßt, als der Natur abz’schwören und sech i Chloschtermuuren yne z’flüchte. Isch öppe d’Wält besser worde mit däm, daß di beschten und treuischte Chrischte sech druus gflüchtet hei? Es cha nid Gottes Wille sy, daß numen es chlyses Trüppeli vo Möntsche zur Herrlechkeit söll cho. Gott isch unermäßlech, und unermäßlech sölle d’Schaare vo dene sy, wo ne-n-abätten und heilig halten und dermit sälber heilig wärde. Lueget a Himmel ufe! Wär mißt ne-n-ab? Und doch isch das, was mir da mit üsnen Ouge gseh, nume ganz e chlyne Teil vo der Gottesherrlechkeit. Wi passet da derzue d’Meinung, daß nume ganz es chlyses Trüppeli beruefe sygi zur 267 ewige Säligkeit, wo doch nüt anders isch als ds Ufgah i der Gottesverehrung?»

		Hie het der Chorherr en Ougeblick gschwige, und d’Oberin het Gattig gmacht öppis welle z’erwidere; aber er het nere gar nid Zyt gla derzue. «I gseh scho», het er gseit, «es isch Ech no geng nid liecht, az’näh, daß das Ufgä vom Glübd ds Gwüsse nid müeßi bschwäre. Aber das gloubet Dir ja sälber o, daß das, was Gott welle het, nid söll gstört wärde dür nes Opfer, wo di korrupte Möntschen ersunne hei, für sich sälber us der Verdammnis use z’arbeite. Das isch der ander groß Irrtum. Es cha nid eine d’Sünde vom anderen abbüeße, das het numen Eine chönne, üsen Erlöser, und da het’s o gmacht. So isch üses Opfer mir wi länger descht meh es unerloubts Ynegryffen i Gottes Gedanke. Was är wott und befole het, das isch, daß d’Möntsche sech i wahrhaftiger reiner Liebi verbinde, für sym Wille z’läben und ihm dermit Ehr az’tue.

		Für was hätti Gott sünsch d’Frouen in ihrer Schönheit gschaffe? — Tüe mir is nid a Gott versündige, wenn mer die verachte? Wenn me doch o wetti die Wunder la gälte, wo-n-är i syr Liebi gschaffe het, anstatt se ga z’lougnen und derfür faltschi Wunder ga z’ersinnen und ds Volk dermit a der Nasen umez’füehre! Was nützt es, Bluemen usz’ryßen und se-n-uf menen Altar la z’verschlampe? I wüßt nid, warum mir sötte d’Ouge zuetue vor der Schönheit i der Schöpfung.»

		268 «Redet Dir vo mir?» het jitz d’Oberin gfragt. «Bin i schön?»

		Der Propscht het se zärtlech agluegt und furtgfahre: «Het Euch das no niemer gseit? Git’s kei Spiegel im Chloschter?»

		Da het d’Oberin müeße lache. «I lise numen i den Ouge vo mynen Insel-Schwöschtere, daß öppis a mir mueß sy, wo se-n-azieht», het si gseit. «Wenn’s aber das isch, so isch es besser, i gangi furt us em Convänt, si sölle nid am üssere blybe bhange. I will ne wägnäh, was nen im Wäg steit zur Wahrheit. — Aber säget mer’s no einisch: bin i schön?» Dermit het d’Nunnen ihres Chopftuech zrückgschlage. Ja wollen isch si schön gsi! Sünsch hätti sech der Chorherr nid vor nere-n-uf d’Chnöi nider gla. Wi läbige Marmor vo Carrara isch ihre Chopf im Mondliecht gsi.

		I däm Ougeblick het öppis ds Veronika zrücktribe. Es isch ihm plötzlech klar worde, daß es sech unerloubterwys in es Heiligtum ygschliche heigi, wo no höcher und heiliger sygi als ds Chloschter. Hübscheli wi nen Eidechs isch es hindertsi über d’Muuren ab düüßelet und wider dem Gärbere-Grabe zue gloffe. Aber jitz isch es in es Gstürm vo Gfüehl und Gedanken yne cho, daß es völlig der Chopf verlore het. Geng het es sech gfragt, ob es eigetlech troumi oder erwachet sygi, und es het ihns dunkt, es müeßt sech a Chopf schla, für sech z’wecke. D’Chloschtermuure syn ihm verschlosse gsi. Hei, het’s ihns dunkt, chönn es nümme. ’s isch ihm 269 eifach gsi, wi wenn es Chopf vora i ds Läären yne fiel...

		Nid lang nachhär het der Heiri Harsädel öppis wi ne möntschlechi Gstalt gseh am Bode lige, und, wo-n-er isch ga luege, het er zu sym höchschten Erstuune sy schöni Nachbarin vom Chlapperlöubli ohnmächtig gfunde.

		Wo du ds morndrisch der Vatter Sterr näbem Bett vo syr Tochter gsässen isch und nid lugg gla het, für z’wüsse, was eigetlech gange sygi, het ds Veronika ds Schwyge doch du müeßen ufgä. Na vilem Bsinnen isch es zum Schluß cho, es sygi gschyder, den Elteren alles z’säge, wärdi de druus, was well. Der Meischter het sech bsägnet ob em Gedanke, daß er so nach dranne gsi sygi, sy Tochter z’verlüüre. Und ob däm, was si-n-ihm brichtet het vo ihrem Erläbnis im Insel-Garte, isch ihm schier der Verstand bstoche. Also scho bis i ds Chorherre-Stift ynen und bis i ds Chloschter vo der Insel het der neu Glouben yne gschlage! Er het eismal über ds andere der Chopf gschüttlet und gseit, entweder müeßi dä neu Gloube doch ds Rächte sy, oder de syg’s de bald nache, daß di ganzi Wält us de Fuege gangi. Einschtwyle syg me wöhler, me heig sech daheime still und luegi, wo das no use well.

		Dem Veronika het me syni Chloschtergedanke nid lang bruuchen usz’rede. Es het se wohl oder übel müeßen ufgä, wo men ihm gseit het, es sygi ja alles im Fluß, kei Möntsch wüssi, wi lang daß 270 d’Chlöschter no chönne furtbstah, und einschtwyle nähme si gar niemer meh uuf.

		Was ds Veronika im Chloschtergarte gseh und ghört het, isch nume der Schluß gsi von eren eigenartige Liebesgschicht, wo in aller Stilli scho sit langer Zyt duuret het. Es het sech merkwürdig troffe gha, daß es dem Chorherr bi syne gschäftlechen und geischtleche Gspräche mit der Oberin vo der Insel grad in ere Zyt under sym Chorherre-Pelz warm worden isch, wo di furchtbari Korruption under der Geischtlechkeit allne wahrhaft frommen und rächtschaffene Lüte der Dienscht i der alte Chilche gründlech verleidet het. Daß d’Oberin scho lang i de schwärschte Konflikte mit ihrne Glübden und mit dem alte Gloube glägen isch, het men i der Propschtei unde gar wohl gwüßt, und ihres ufrichtige Sueche na der Wahrheit het der Propscht ganz bsunders azoge. Si hei sech vo Wuche zu Wuche besser verstande, und us däm sech-verstah isch du hübscheli es sech-gärnha worde, und ds Änd dervo isch gsi, daß a mene schöne Morge bald na ds Veronikas merkwürdigem Erläbnis i der Stadt isch verchündet worde, der Herr Niklaus vo Wattewyl heigi uf syni geischtlechen Ämter und Ykünft verzichtet und sech mit der ehmaligen Oberin vom Insel-Chloschter, der Jumpfer Klara May, versproche.

		De meischte Lüten isch das nid so unbegryfflech vorcho. Descht übler hei aber anderi dranne gläbt. Wo me der Tante Wyngarten isch cho säge, 271 der Stiftspropscht welli hürate, isch nere der Ate bstoche. «Hü... hü... hürate!» het si ändlech mit Müej und Not vürebracht. Si hätti d’Händ ob em Chopf zsämegschlage, wenn’s gange wär, ohni di zwöihörnigi Hube z’verdrücke. Schier het me der gueten alte Frou nid dörfe säge, wän der Chorherr well hürate. — D’Schwöschter Klara May! Das isch über ds Mäß vom Erträglechen use gange. Daß d’Manne bis i ds höch Alter Habernarre blybe, het me ja gwüßt; aber e Nunne — und de no so eini! D’Frou vo Wyngarte het bald druuf ihri sibe Sache zsämepackt und isch ga Thun zu Verwandte züglet, für nid müeße derby z’sy, wenn de di gottlosi Stadt Bärn undergangi.





XV.




		A mene wundervolle Früehligstag, wo d’Sunne zum erschtemal sit langer, langer Zyt wider so z’grächtem i d’Gassen abe zündtet het, isch a d’Hustüre vom Herr Berchtold Haller — er isch jitze Lütprieschter gsi a der große Chilche — wüetig gchlopfet worde. Und wo men isch ga luege, wär so nötlech tüeji, isch es der Husvatter gsi vom Elände-Huus, nid öppen eine, wi me sech hüttigstags e Herbärgs-Vatter vorstellt: es isch ehnder en Art Profoß gsi mit mene herte Gsicht und ruuche Hände. Dä isch cho säge, der hochwürdig Herr Lütprieschter söll enanderenah i ds Elände-Huus ufe cho luege, was er agrichtet heigi mit syr letschte Predig. Das Hudelvölkli sygi ja ganz z’hindervür, und er wüssi sech nümme z’tüe und z’hälfe mit ne. Di einte plääre, di andere tüeje wüescht, und di dritte lache se-n-uus und heigen es Gspött mit ihrne Kamerade. Da het’s der Herr Berchtold Haller sälber wundergno, was dert los sygi. Er het sy Chappen ufgsetzt und isch mit dem Husvatter gange. Lang het er nid bruuche z’studieren und z’frage, was es gä heigi. Er het am verwichene Sunntig zum erschtemal frei und offe vom neue Gloube gredt und mit nere settige Gwalt ds Wort Gottes dür d’Lütchilche la donnere, daß i der ganze Gmeind e wahren Ufruehr etstanden isch. Wo me 273 na der Predig d’Lüt uf em Platz und a der Chilchgaß het gseh d’Chöpf zsämestecken und d’Händ verwärfe, hätti me chönne meine, es sygi es unerhörts Bluetwunder gscheh, oder es wäri eine vo den alte Ritter, wo im Münschter begrabe sy, z’mitts i der Predig us em Grab ufgstande. I der Yleitung zu syr Predig het der Lütprieschter synen Andächtige zuegrüeft: «Die Blinden sehen, und die Lahmen gehen, die Aussätzigen werden rein, und die Tauben hören, die Toten stehen auf, und den Armen wird das Evangelium gepredigt, und selig ist, der sich nicht an mir ärgert.» Das het mächtig agrüehrt, und wil alli Wält scho lang gspürt het, daß öppis Neus i der Luft isch und men a allnen Eggen und Ände verchündet het, jitz chömi ds Rych Gottes uf Ärde, jitz gangi ds große Liecht uuf, isch jedes Wort uf guete Bode gfalle. Aber di guete Mandleni vom Elände-Huus, wo halt no gar so nüt gwüßt und begriffe hei vo der neue Lehr, die hei du uf di Predig abe gmeint, das müeß jitz uf der Geisle gchlepft gah, was der Lütprieschter ne da gseit het. Der Chueni Möuk vor allne het gmeint, er müeß jitz sys Ougeliecht umeha, für de chönne z’luege, wi di Toten uferstande. Und nid vil het gfählt, so hätte di Lahmen agfangen ihri Chrücke verschyttere, wi der Heiri Harsädel sy Spieß. Dem Herr Haller het es ds Härz ygschnüert, wo-n-er i di großi Stube vo der Herbärg cho isch und gseh het, daß di arme Tröpf zsämerücken und mit nere Gier uf ihn luege, wi wenn si von ihm erwartete, 274 daß er nen ihri Bräschte nume so wäg zouberi. Fründlech het er du mit nen afa reden und het se gfragt, öb si de o ganz sicher syge, daß si ihri Glider, wenn si se gsund und ganz umehätte, nie, nie meh zu öppis Bösem würde bruuche? Da sy schon es paar mit der Antwort parat gsi: «O gwüß, gwüß nid!» Ihrer Läbtig wette si de dra dänken und nie nüt Schlächts meh mache. Da het ne du der Lütprieschter druuf gseit, si wüsse nid, was si säge. Vor Gott sygi alles möntschleche Tue nüt nutz. Wenn der lieb Gott ’s für guet gfunde heigi, ne ds eint oder ds andere Glid wäg z’näh, so heig er das nume gmacht, daß si um das weniger chönne sündigen und daß si descht sicherer i Himmel chöme. Dem Chueni Möuk het er no bsunders zuegredt und gseit: «Du bisch z’duure, daß du di schöni Wält nümme gsehsch. Aber gloub mer nume, dir geit jitz de nes anders Liecht uuf. Wenn du de einisch dy Heiland gseh hesch — und das channsch du ohni dyni Ouge — de hesch du gar nümme Längizyti na däm, wo du früecher gseh hesch.»

		D’Ufregung het sech gleit gha, wo der Herr Haller wider furt isch; aber er het wohl gmerkt gha, daß mänge vo denen arme Tröpf bitter ernüechteret gsi isch und daß di meischte mit syne Worte nüt hei gwüßt az’fa. Und doch isch er sicher gsi, daß grad bi dene der neu Glouben e guete Bode wärdi finde, wil si in ihrer Eifalt und Armsäligkeit weniger wunderlech wärde tue, für ds Wort az’näh. Daß hinden und vorne nüt mit ne 275 sygi, het me ne nid erscht no bruuche z’säge, settigi Komplimänt sy scho bis jitze der Anke gsi, wo me nen uf ds täglech Brot vom Almuese gstriche het.

		Mächtig isch der Schlachtruef vo der neue Lehr dür ds Land gange, und vo allne Syte sy die, wo öppis Bessers gsuecht hei, als was ne di altersschwachi Chilche botte het, ga Bärn yne cho. Under dene, wo der Sach am flyßigschte nache gange sy, isch der Abt vo Trueb gsi, der Herr Thüring Rust. Grad i dene Tagen isch er o wider einisch ga Bärn cho und het sym alte Chunschtfründ im Chlapperlöubli ne Visite gmacht. Glasschybe het er zwar keini meh bstellt; aber er het doch geng no gärn gluegt, was der Meischter Sterr öppe Neus under Händs gha het. Dasmal isch ihm grad ufgfalle, daß e schwäre Chummer uf ds Meischters Stirne glägen isch. «Was fählt Euch, Meischter?» fragt der Abt. Und der Meischter het, ohni Umständ z’mache, gseit: «Ach myn Gott! Hochwürdige Herr, mer hein e böse Winter hinder is. My Tochter isch chrank, und niemer cha nere hälfe. Es fählt nere-n-am Gmüet.» Wo der Meischter gseh het, daß sy Gascht druuf ygeit, het er ihm du nah-ti-nah alles erzellt, wi-n-es dem Veronika mit dem Junker von Römerstall gange sygi, daß es i ds Insel-Chloschter heigi welle flieh und daß es sithär särbli und so eländ sygi, daß si mängisch dänkt heige, es erläbi der Früehlig nümme. Är dörfi gar nid dra dänke, es würd ihm eifach ds Härz bräche, wenn er di Tochter müeßti dragä.

		276 Dem Meischter Sterr sy d’Tränen i den Ouge gstande. O der Abt isch überno gsi. Er het lang, lang nüt meh gseit. Aber dem Meischter isch ufgfalle, daß der Herr Thüring eigetlech nid truurig dry gluegt het. Er het i synen Ouge vil ehnder es freudigs Erstuune gläsen und sech gfragt, was das chönni bedüte. Im wytere Verlouf vo ihrne Gspräche, wo sech natürlech o um d’Gloubesfrage dräjt hei, het du der Abt gfragt, öb er nid ds Veronika chönni gseh. Me het ne zue-n-ihm gfüehrt, und der Herr Thüring het di gröschti Müej gha, nid la z’merke, wi-n-ihm das bleiche Gsicht und di vergeischtereten Ouge vo der Chrankne weh ta hei. Us syne Troschtworte het sech e Zärtlechkeit und e Liebi gchündet, wi me se sünsch nume zwüsche Vatter und Chind gwanet isch, z’gseh. Dem Veronika isch di Visite vom Abt wi ne Sunneschyn gsi und het ihm wohl ta, wi scho lang nüt meh. Bim Furtgah het der Herr Thüring zu den Eltere gseit: «Wüsset dir was, euem Chind tät es guet, uf ds Land use z’cho, i di früschi Bärgluft. I will euch uf de Bärge vo Trueb nes Plätzli sueche, wo dir zsäme chönnet sy. Da chönnet dr de villicht d’Stadt mit ihrne Sorge chly vergässen und eui Tochter cha sech de wider bchyme. Euch, Meischter, tät das o guet, der Wäg zu mir kennet Dr ja, Meischter.»

		Me het nid dörfe nei säge, und d’Meischterslüt hei sälber o gloubt, wenn öppis dem Veronika no chönnti uf d’Füeß hälfe, so wär es villicht das. 277 Dem Meischter Sterr het alles, was ihm der Abt gseit het, gä z’dänke. E merkwürdigi Ahnung isch ihm dür e Chopf gange, und er isch i de nächschte Tage mängisch eso i ds Studiere versunke, daß er drob alles andere vergässen und di kuriosischte Sache gmacht het.

		 * * *

		Uf den oberschte Weide vom Napf isch der letscht Schimmer vo der Abedsunne gläge, und ds saftig grüene Tal vo Trueb isch scho i blaue Schatte versunke, wo ne junge Laiebrueder vor em Chloschtertor dem Abt us em Sattel ghulfe het. «Salve, Bartolomäe!» het ihm der Herr Thüring scho vo wytem zuegrüeft, wo-n-er der letscht Stutz uuf gritten isch. Und dem Brueder Bartolomäus hei bim Gägegrueß d’Ouge so eigets glänzt, daß der Abt, ohni uf ne Frag z’warte, g’antwortet het: «Nondum, mi fili!» Uf di Antwort hi het der Brueder Bartolomäus der Chopf truurig la hangen und isch mit dem Roß zum Stall abe gange. Die Antwort het der Laiebrueder, wo scho sit langer Zyt zur pärsönleche Bedienung vom Abt isch befole gsi, afange mängisch übercho gha, und jedesmal het si ne e chly schwärer troffe. Si het nämlech welle säge, daß der Abt der Brueder Bartolomäus no nid welli i ds Glübd ufnäh. Vil länger als alli andere Novizen und Laiebrüeder het er jitze scho im Chloschter dienet. Der Abt isch stränger gsi mit ihm als mit allnen andere, und doch isch ihm der 278 Bartolomäus offebar ganz bsunders a ds Härz gwachse gsi. Aber so mängisch alli di Jahr här der Brueder Bartolomäus gfragt het, öb er jitz no nid i Orden ufgno wärdi, het er der Bscheid übercho: Nondum, mi fili. Fascht jedesmal, wenn der Herr Thüring ga Bärn gritten isch, het er sym Famulus gseit, er welli ga luege, ob es nache sygi, für ihm das Glübd abz’näh. Wiso und warum, het im ganze Chloschter niemer begriffe. No nie het me ghört gha, daß der Abt je hätti z’erscht öpper müeße ga frage, bevor er e neuen Ordesbrueder i ds Glübd ufgno het. Und uf was er gwartet het, het erscht rächt niemer verstande. Der Brueder Bartolomäus het alli duuret, wäge der große Geduldsprob, wo-n-ihm der Abt uferleit het, und si hei ne geng dermit gluegt z’tröschte, daß ihm de einisch di Prob vo ganz bsunderem Säge wärdi sy. Arbeit het der Brueder Bartolomäus meh als nume gnue gha. Er isch e gschickte Chünschtler gsi und het im Uftrag vom Abt für ds Chloschter di schönschten Initialen und Chopflyschten i d’Psalmebüecher gmalet.

		I der letschte Zyt isch der Abt syne Chloschterbrüeder grüslech still und eisilbig vorcho, so daß si sech mängisch gfragt hei, was o us ihm well wärde, er sygi ja ganz melancholisch. Es het se dunkt, jedesmal, wenn er wider vo Bärn umecho isch, syg er wenn müglech no meh i syni Gedanke versunke. Eine vo den eltere Brüeder het welle ha, das düschtere Wäse heigi agfange, sitdäm der Abt vo syr letschte Rom-Fahrt umecho sygi. Und jitze hei 279 du di Brüeder nachegrächnet, daß ja eigetlech sit der sälbe Zyt keine meh ds Ordesglübd abgleit heigi. Es müeßi z’Rom öppis gange sy, wo dem Abt schwär ufligi.

		Wenigi Tag, nadäm der Brueder Bartolomäus zum letschtemal dem Abt sys Roß i Stall gfüehrt und widerume der Bscheid nondum übercho het, isch der Abt am Abe bim Ave Maria bsunders ergriffe gsi und het mit syne Brüeder nachhär in ere ganz bsunders güetigen und wehmüetige Stimmung verchehrt. Erschrocke hei si sech um ihn gmüeit, wo-n-er ne du gar no gseit het, er heigi sy letschti Mäß gläse. Uf ihri Frag, was das bedüte sölli, het er ne gseit, das wärde si bald erfahre, si sölle ne i Rueh la und hinecht mit sym Säge zfride sy. Und dä Säge het a däm Abe so härzlech und fyrlech tönt wi no nie. D’Mönche hei di sälbi Nacht nüt anders gmeint, als der Abt sygi vo Todesahnungen ergriffe.

		Am andere Morge, wo der Brueder Bartolomäus na syr Gwohnheit der Abt het welle ga wecke, het er kei Bscheid übercho und isch erschrocke der Pater Lektor ga rüefe. Wo me nachegluegt het, isch d’Zälle läär gsi und uf em Tisch isch e Zedel gläge, wo der Abt drinne befole het, der Brueder Bartolomäus sölli na der Früehmäß zum Burehuus am Schwibbogen ufe cho. Me het du dänkt, der Abt heigi no tiefer i d’Einsamkeit wellen und sech i Bärgwald am Schwibboge zrückzoge, wo a der Felswand es Kruzifix isch agschlage gsi. 280 Derthi isch der Bartolomäus z’erscht gange; aber ds alte verwitterete Chrischtusbild isch ganz einsam da ghanget. Me het niemer gseh und nüt ghört als ds liechte Ruusche vo de Böum, ds Singe vo de Vögeli und ds Brödele vo mene Bärgbechli, wo dür d’Schlucht ab gloffen isch. Also doch bim Burehuus! het der Chloschterbrueder dänkt und isch wyter der Bärg uuf, bis vor e Wald use, wo dem Schwibbogen-Ueli sys Heimetli glägen isch. Im Holzschopf hinden am Huus het einen am Zügstuehl gschaffet; aber der Bartolomäus isch vornen ume gangen und het gluegt, öb er nienen öpper findi, wo der Abt gseh hätti. D’Lüt sy uf em Fäld usse gsi und um ds Huus ume nüt Läbigs ussert de Hüehner, wo ihri Grebli abgsuecht hei. Da dänkt er, so müeß er halt da im Holzhuus ga frage. Er streckt der Chopf zur Türen y und fragt: «Isch nid üse hochwürdige Herr da ufe cho?» — «He wohl», überchunnt er zur Antwort. Di Stimm het ne so erchlüpft, daß er wi agwachsen am Türgreis isch blybe stah. Wahrhaftig, da sitzt der Herr Abt sälber uf em Zügstuehl und schnätzet an ere grobe Dachschindlen ume. Er het d’Chleider vo mene Buur treit und isch da gsässe, wi wenn er syr Läbtig nüt anders gmacht hätti. Der Bartolomäus het sech welle sym Herr und Meischter zu Füeße wärfe; aber der Herr Thüring het sech hindere glähnt, hälluuf glachet und sym Famulus befole, er söll dert uf das Tütschi sitzen und ihm Holz recke, er well ihm de brichte, wo der Abt hi 281 cho sygi. «Du hesch lang müeße Geduld ha», seit er, «aber jitz hesch es erläbt und wirsch hoffetlech nümme begähre, dys Läben i mene Chloschter z’vergrabe.»

		Der Bartolomäus isch so us de Wulke gfalle gsi, daß er gar kei wyteri Frag het dörfe tue. Er het der Abt nume so verschlunge mit syne Blicke. Hätt er nid so vil Reschpäkt und Liebi zue-n-ihm gha, so hätt er dänkt, er sygi nid ganz bi Troscht. Aber jitz het ihm es Liecht afa ufgah über so mängs, wo-n-er ghört het, sitdäm er ga Trueb cho isch und wo-n-er sech nie het gwüßt z’ryme.

		«I sälber», fahrt der Herr Thüring furt, «bi zum längschten Abt und Chloschterbrueder gsi. Wär i nid ga Rom gange, ds sältmal, wo mir zsämen uf e Sankt Bärnhards-Bärg greiset sy, so würd alles bim Alte blybe, und du wärisch villicht scho lang Mönch. Aber i ha z’Rom z’vil gseh. Und es geit mer wi dem Luther, i bringe’s nid über mys Gwüsse, das Läbe wyter z’füehre. ‹Es ist dir besser, daß du zum Leben lahm oder ein Krüppel eingehest, denn daß du zwo Hände oder zween Füße habest und werdest in das ewige Feuer geworfen.› Sitdäm daß i d’Wahrheit ha glehrt kenne, han i kei Rueh meh. Lieber hänken i alles a Nagel und gange mys Brot als Handwärksma ga verdiene. Zum Glück han i i myne Buebe-Jahre glehrt Dachschindle machen und bi o im Chloschler nie ganz us der Üebung cho. Wär’s über sech bringt, im alte Trom wyter z’fahre, nadäm er einisch sech zur 282 Wahrheit düre gfunde het, sündiget a sich und am Volk. Begryfsch jitze, warum i dir keis Glübd ha wellen abnäh? Für mi sälber bin i scho lang etschlosse gsi, z’mache, was i jitze gmacht ha; aber i ha doch der ganze Sach no sicherer welle sy, bevor i anderi hinder mer här zieh. Die dunden im Chloschter söllen ihre Wäg sälber sueche; wenn si ufrichtig sy, würde si ne de bi längem o finde. Aber bi dir isch es öppis anders. I weiß, daß du scho uf der guete Spur bisch. Du hesch ds Glück gha, zwüsche Niklaus Manuel und Berchtold Haller yne z’grate. Da channsch du Gott danke derfür. Gäll, es het dir o nid Rueh gla, was du bi dene ghört hesch?»

		Der Bartolomäus het derzue gnickt. Und der Abt fahrt furt: «Und gäll, du hesch bi üs im Chloschter nid gfunde, was du gsuecht hesch?»

		«Nid ganz», het der Bartolomäus gseit, «aber i ha doch Euch umegfunden und a Euch, was mir ja so gfählt het: e Vatter. I vergisse nie der Tag, wo-n-i Euch zum erschtemal i der Wärchstatt vom Meischter Sterr gseh ha. Vo denn ewäg het’s mi gäng zu Euch zoge.»

		«Isch es wahr?» fragt der Abt. «E Gott Lob und Dank! So isch doch emel öppis vo mym Läbe nid ganz für nüt gsi.

		U!» het er ufgschrouen und d’Füüscht i d’Luft gstreckt, «so lang bin i gfange gsi i myr Chutte, i myr faltsche Würd und ha mi la verehre. — Aber jitz het’s müeße sy! I cha nid länger lüge.»

		283 Er isch ufgstanden und, wi wenn’s ihm no i däm Burehuus z’äng würdi, zur Tür use, der Bartolomäus hinder ihm här. Dusse het der Abt d’Händ uf der Bruscht zsämegha, i blaue Himmel ufe gluegt und gseit:

		«Gott im Himmel, wi danken i Dir, daß Du myr Seel nid Rueh gla hesch, daß Du mir Hunger und Durscht na der Wahrheit gä hesch! O wi groß isch Dys Erbarme, Heiland! I ha gmeint, i heig’s erfasset und begriffe; aber i gseh’s erscht jitz. Es ganzes Läbe han i uf lätze Wääge zuebracht. Und Du hesch mi doch nid la z’Grund gah. Z’Rom, wo-n-i ha welle heilig wärde, ohni mi losz’mache vo mir sälber, hesch Du mir d’Ougen ufta. Du hesch mer mys Spiegelbild im Große zeigt und hesch mi nümme la zur Rueh cho.»

		Druuf het der Abt sy junge Fründ bi der Hand gno, isch mit ihm der Wäg uus wyter gangen und het ihm gseit: «Dank nume Gott, daß es dir besser geit. Du bruuchsch kei settigen Umwäg z’mache. Vo jitz a gange mer zsäme der Wahrheit nah.»

		Di zwee hei sech no mängs gha z’sägen und sy derby ungstört blibe, bis ds Glöggli vom Chloschter us em Tal ufe der Bartolomäus zur Frag tribe het: «Aber und jitze, was gscheht mit dem Chloschter, und was mache mir?»

		«Mer hei ds Tor hinder is zueta. Zrück gange mer nümme; aber di wyti Wält steit is offe, und jitz wei mer us üsem Läbe no ds Beschte luege z’mache, was müglech isch. I blybe vorlöufig hie 284 und trybe mys Handwärk schlächt und rächt, und wenn’s de z’grächtem taget und neus Läben i d’Chilche chunnt, so will i de luege, ob mi der lieb Gott no für öppis Bessers cha bruuche. Du hingäge muesch ds Trom wider ufnäh, wo de’s hesch la lige, bevor du hie häre cho bisch. Gang wider ga Bärn zu dym alte Meischter und...» Da blybt der Bartolomäus stah und seit: «Das chan i nid! Alles will ig Ech mache, was Dr mer befälet, aber ga Bärn, under d’Lüt, das chan i nid!»

		«Du hesch Schwärers z’Stand bracht als das. Vor de Lüte mueß me sech nid förchte!»

		«Aber, hochwürdige Vatter, Dir wüsset ja sälber, was me z’Bärn vo mir dänkt! Wi mängisch hei d’Lüt gseit, e Möntsch, wo sys eigete Meischterstück muetwillig z’Grund richti, syg e verrückte Kärli. Und wenn i wider ga Bärn chume, so wird alles, was i öppe Guets gmacht ha, vergässe sy, aber das hei d’Lüt sicher nid vergäße.»

		«Es isch wahr», seit der Herr Thüring, «es isch nid grad öppis, wo alli Tag vorchunnt, daß eine sys eigete Meischterstück verschlat; aber wär das über sech bringt, isch o im Stand Größers usz’richte. Du hesch mit dyr zornmüetige Tat, ohni’s z’wüsse, zeigt, was jitz gscheh mueß. O, es isch herrlech, wenn ds Sunneliecht so dür schöni Glasgmäld in e Chilche fallt. Aber no besser isch es, wenn ds Liecht frei dür offeni Fänschter yne cha. — Bis jitz het ds Himmelsliecht geng dür d’Prieschter uf ds Volk müeße schyne, und es isch derby trüeb 285 worde. Jitz mueß es anders wärde, jitz söll jeden unbroches Liecht übercho.»

		Uf das hi het der Bartolomäus still vor sech abe gluegt und lang nüt gseit.

		«Han i nid rächt?» fragt der Abt.

		«Wohl — aber ga Bärn! — I cha nümme ga Bärn. Wenn i’s dert ushielt, so wär i nie ga Trueb cho!»

		Jitz nimmt der Herr Thüring der Bartolomäus schier zärtlech bi der Hand, macht es paar ganz lischtigi Öugli und fragt: «Und wenn i dr säge, daß der Junker Claudius von Römerstall uf em Schlachtfäld a der Bicocca begrabe lyt?»

		Da sy dem Bartolomäus d’Ouge groß und wyt ufgange, und er seit halb gwunderig, halb ergerlech: «Ach, heit mi nid für e Narre! Wenn Dr wüßtet, was i wäge däm usgstande ha...»

		«I weiß es, und juscht drum han i o nid länger chönne warte, für dir z’säge, daß er tot isch.»

		Der Bartolomäus wott furtfahre: «Und...»

		Der Herr Thüring lachet über ds ganze Gsicht, het der Finger uuf und seit mit luschtiger Fyrlechkeit: «Bartolomäus — nondum! — zum letschtemal! — Aber einisch muesch mer jitz no folge. Gang abe zu dyne Brüeder im Chloschter, und säg ne, si heigen ihren Abt zum letschtemal i de Chloschtermuure gseh. Wenn si welle wüsse, warum, so sölle si hütt vor em Ave Maria zum Kruzifix ufe cho. Wenn du ne das usgrichtet hesch, so chumm de 286 wider dahäre, i will der de Antwort gä uf das, was de vori hesch welle frage.»

		Jitz isch der Bartolomäus i hälle Sätze der Bärg ab gsprunge, dem Chloschter zue. Sy Bricht isch e so use cho, daß d’Chloschterbrüeder z’erscht nüt anders hei chönnen anäh, als es sygi ihrem Abt es schwärs Unglück gscheh. Si hei der Bartolomäus mit Fragen überstürmt; aber er het sech chuum Zyt gno, ne no einisch z’säge, wenn si öppis Nächers welle wüsse, so sötte si dä Abe zum Kruzifix ufe cho. Und du isch er scho wider i länge Schritte dem Bärg zue gloffe.

		Wo-n-er wider zum Burehuus am Schwibboge chunnt, steit der Herr Thüring uf em Wäg parat und seit ihm, wenn er no gnue Ate heigi, so söll er ne jitz no zur Egg vüre begleite, er well ihm de der Bscheid gä, wo-n-er dernah blangi. Underwägs het er ihm du erzellt, wi dem Meischter Sterr sy Tochter sech o heigi wellen us der Wält flüchte, wi’s nere derby ergange sygi und daß si sithär meh oder minder chrank daheime ligi. Dem Bartolomäus isch es derby gsi, er müeßi grad hinecht no der Wäg under d’Füeß näh und wider ga Bärn.

		Underdessen isch ds Dach vom Burehuus a der Egg hinder em Bärg vürecho, und es luschtigs Röuchli isch vor em rosigen Abedhimmel ufgstige, währeddäm d’Schneebärge sech hübscheli hei afa rot färbe. Aber der Bartolomäus het vo däm allem nüt gseh. Syni Gedanke sy scho wider über di alti hölzigi Stägen i ds Chlapperlöubli ufe gsprunge. 287 Jitz zieht der Herr Thüring sy junge Fründ am Ermel, wi wenn er ihm wetti säge, si welle nid so ärschtig loufe. Und i däm Ougeblick gseht der Bartolomäus uf em Bänkli vor em Egg-Huus es Päärli sitze, en eltere Ma und näben ihm...

		Dem Bartolomäus erfahrt e halb underdrückte Brüel: «Veronika!» Ja, da isch si gsässe näben ihrem Vatter.

		Si het ihre Name von ere Stimm ghört, wo sit Jahre nümmen a ihres Ohr gschlage het und wo si doch nie het vergässe gha. Da chehrt si sech um und luegt mit große verwundereten Ouge, ob si eigetlech troumi oder nid. Zum erschtemal sit langer Zyt isch wider e rote Schimmer über ihres bleiche Gsicht gfloge. Si steit uuf, und ohni nes Wort z’finde, streckt si ihrem widergfundene Fründ d’Hand etgäge.

		«Renatus!» seit der Herr Thüring zue nere, «er isch wahrhaftig wider gebore, dä, wo Dr gmeint heit, er sygi gstorbe.» So hei di zwöi sech no nie d’Hand gä gha. Si sy beidi so überno gsi, daß si im erschte Momänt mit dem beschte Wille nid gwüßt hei, was sech säge. Mit Tränen i den Ouge het der Renat sym alte Meischter d’Hand gschüttlet, und du het der Herr Thüring der Meischter Sterr uf d’Syte zogen und isch mit ihm wyter träppelet.

		Mit der Freud isch aber o ne Schräcken über ds Veronika cho. Wohl isch ihm di schwäri Lascht, wo-n-es sit dem Tod vom Claudius drunder glitte 288 het, vom Härz gfalle; aber het nid di Laiebrueder-Chutte, wo der Renatus treit het, bedütet, daß si doch wider usenandere müeße? Der Renatus het us de verwunderete Blicke vo der Meischterstochter usegläse, was si sech für Gedanke macht. Er het se gheißen absitzen und isch zuetroulech, wi albe vor Jahren im Chlapperlöubli, näbe se gsässe. Und du hei si enanderen afa erzelle, wi si düre müeße heige. Und wo si d’Houptsach dervo hei brichtet gha, het es keini längen Erklärunge meh bruucht. Beidi hei jitze klar und dütlech gwüßt, was si früecher geng dänkt hei: si ghöre zunenand. «Wei mer jitze für e Räschte vo üsem Läbe zsämeblyben und üse Wäg gmeinsam mache?» fragt der Renat, und ds Veronika het g’antwortet: «Ja, bis i d’Ewigkeit, und jitz chunnt is nie nüt meh derzwüsche. I bi d’schuld, i allei, daß mer nid ehnder zsämecho sy. I bi blind gsi; aber d’Ouge sy mir ufgange, und jitz bhalten i se-n-offe, bis du mer se de für geng zuedrücksch.»

		Di beiden Alte sy wider umecho. Si sy underwägs eis worde, der Meischter und sy Tochter sölle no uf der Egg vorne blybe, bis daß ds Veronika wider z’grächtem roti Backe heigi, und der Renat söll bis dahi im Schwibboge-Huus dem Herr Thüring hälfe Schindle mache. Du het der Herr Thüring gseit, jitz müeß er zum Schwibboge hindere, synen Ordesbrüeder ga Rächeschaft gä. Di andere hei aber nid abgä, bis er nen erloubt het, 289 mitz’cho, und du sy si alli mitenand dert hindere gspaziert.

		Alles, was no im Chloschter gläbt het, isch bim Kruzifix versammlet gsi. Mit mächtige Worte het ne der Herr Thüring erklärt, warum es ne nümme lydi i ihrer Mitti und wi-n-ihm sys Härz befole heigi, der Wahrheit nache z’gah und alles dahinde z’la, was sech dermit nid vertragi. Zum Schluß het er ne du no gseit, wenn si vo sym neue Gloube meh möchte wüsse, so sölle si ds morndrisch und alli Tag wider zue-n-ihm ufe cho.

		Di Chloschterbrüeder hei z’erscht e chly d’Chöpf la hange, wo si wider der Bärg ab sy; aber si sy no lang nid bim Chloschter unde gsi, so het me se furchtbar ghöre dischputiere, und sicher hei si a däm Abe bi ihrnen Andachtsüebunge d’Gedanke nid z’grächtem binenandere gha. Ds morndrisch sy si richtig alli wider zum Schwibbogen ufe cho und no ne Huuffe Lüt us em Dorf derzue. Numen eine, der Brueder Constantius, het erklärt, da syg der Tüüfel im Spil, är chomi nid mit. Är blybi bim alte Gloube, und wenn Himmel und Ärde zsämefiele.

		Under em Kruzifix het der Herr Thüring Rust syne Lüten e gwaltigi Bärgpredig ghalte, und allizsäme hei mit der gröschten Andacht syni Wort verschlunge. Aber scho bald nadäm si sech zu syne Füeße hei nidergla gha, het der Brueder Constantius dunden im Chloschter d’Gloggen afa zieh und glütet und glütet und glütet, wi wenn er di böse Geischter us em ganzen Ämmetal wetti verschüüche. 290 Dobe, bim Kruzifix, sy si da drob je länger, descht ungeduldiger worde, und scho hei sech ihrere-n-es paar wellen uf e Wäg mache, für der Brueder Constantius ga z’ringgle. Da seit ne der Herr Thüring: «Löjt ne la mache! Er meint’s guet, und dä, wo da zu üsne Höupte hanget, het sälber gseit: ‹In meines Vaters Hause sind viele Wohnungen.›» Und wo-n-er sy Predig fertig gha het, schickt er eine vo de Mönche zum Brueder Constantius abe, er söll ihm ga säge, der Schindler Rust schick ihm e fründleche Grueß und löj ihm la säge: «Und wenn ich mit Menschen- und mit Engelszungen redete und hätte der Liebe nicht, so wäre ich ein tönendes Erz und eine klingende Schelle.»





XVI.




		So het du der Meischter Sterr mit de rote Backe vo syr Tochter ganz unvermueteter Wys o no grad e Schwigersuhn und e gueten Arbeiter mit heibracht. D’Frou Meischteri het du natürlech welle g’ahnet ha, es sygi so öppis im Wärde, und si het ds Gschydschte gmacht, was si chönne het: Si het alles guet ufgno und dänkt, lieber well si no so eine zum Tochterma als gar keine. Ds Veronika isch wider hälluuf und zwäg gsi, und der Renat het sech i der Wärchstatt mit Yfer a d’Arbeit gmacht. Me het ohni vil Lärme Hochzyt gfyret und isch im beschte Friden under em glyche Dach blibe. Numen i eim Punkt het sech der Meischter nid rächt welle dry finde. Wär nid der Herr Thüring Rust mit sym ganze Gwicht für e neue Glouben ygstande, so hätti der Meischter Sterr am liebschte dem Renatus erklärt, da well er de nüt dervo wüsse. Nid daß er der Meinung gsi wär, me chönni nid uf beid Wäg sälig wärde; aber das het er bald use gschmöckt gha, daß under der Herrschaft vom neue Gloube sy Chunscht wärdi zu böse Tage cho. Me het ihm wohl gseit, es gäb no gnue ander Sache z’male, wenn’s scho jitzen uus sygi mit de Heilige. Aber der Meischter Sterr het syni Chunde gkennt und bald usgrächnet gha, daß, wenn der Yfer um d’Gottsäligkeit na der alte Mode nüt meh sölli 292 gälte, d’Liebhaberei für gmaleti Schybe bald wärdi ufhöre. So isch es o bald gscheh, und hätti der Hans Sterr nid sys Schäfli am Trochene gha, so wär ihm nüt anders überblibe, als in e guet katholischi Stadt z’zügle. D’Bstellunge hei nah-ti-nah ufghört, und der Meischter het sy Zyt mit Arbeiten usgfüllt, wo-n-er zu syr eigete Freud gmacht het. Aber o der Renatus hätti bald nüt meh z’tüe gha, wenn jitz nid e neui Chunscht ufcho wäri, wo-n-ihm di beschti Glägeheit botte het, das az’wände, was er i de letschte Jahre so flyßig tribe het. D’Buechdruckerei het o z’Bärn Fueß gfasset gha, und da het’s Initialen und Helge gä i Holz z’schnyde. Der Renat het sech derhinder gmacht und bald alli Händ voll z’tüe übercho. Er isch mit descht größerem Yfer derhinder, wil sy Chunscht vor allem uus der Usbreitung vo der dütsche Bibel het chönne diene.

		Jitz isch är sälber Meischter gsi und het, ohni daß er druuf usgange wär, i der Stadt öppis afa gälte. Im Chloschter z’Trueb het er allergattig glehrt gha, wo-n-ihm jitze z’guetcho isch und ihm’s müglech gmacht het, mitz’rede, wenn der Herr Berchtold Haller, der Herr Manuel, der Herr vo Wattewyl und di andere Fründe vom neue Gloube binenandere gsässe sy. Geng tiefer und feschter isch sy Überzügung worde, und mit däm Muet, wo us em Härz use chunnt, het er under de Handwärker d’Sach vom Evangelium verfochte.

		293 I der Stadt het me bald vo nüt anderem meh gredt als vo der Gloubesänderung, und d’Lüt sy je länger descht hitziger anenandere grate. D’Ussichte vo der Reformation sy uuf und nider gange, bis du ändlech ds große Religionsgspräch im Barfüeßer-Chloschter, wo der Zwingli sälber derzue cho isch, dem neue Glouben ändgültig zum Sieg verhulfe het.



		Am Vincänze-Tag sy d’Sigerischte mit Liechter i der Lütchilchen umegfahren und hei uf den Altäre d’Cherzen azündtet für d’Früehmäß. Dusse het’s no nid rächt welle tage, so daß d’Chilche fascht ganz fyschter gsi isch und di vile Cherzeliechter prächtig fyrlech usgseh hei. Aber ussert de Sigerischten isch kei Möntsch yne cho, und o vo de Chorherre het sech niemer la gseh. D’Sigerischte hei d’Chöpf gschüttlet und sech gfragt, was o das sölli gä. D’Cherze sy halb abe brönnt, und es isch niemer cho. Jitz isch me du i d’Propschtei übere ga frage, öb eigetlech kei Mäß gläse wärdi. Da het’s du gheiße, me söll nume lösche, und zwar für geng. Der Rat heigi verbotte, Mäß z’läse. Wo dä Bscheid i d’Chilche cho isch, het der Organischt d’Note vom Magnifikat ab em Pültli gno und in en Egge gworfen und i syr Töubi afa spile «O Judas, wie hast du deinen Herrn verraten!» D’Cherze sy eini um di anderi usblaset worde, und wo si alli verlösche gsi sy, het men erscht gmerkt, 294 daß dussen e schöne Wintertag ufzogen isch. Dür di obere Fänschter sy hälli Sunnestrahlen i d’Chilche gfalle; da ghört me vom Platz här luti Mannsstimme, und bald druuf sy d’Chilchetüre sperrangel ufgfloge. E Huuffe Lüt sy yne cho und hei läbig dürenandere gredt, so daß es i de Gwölben obe dröhnt het. D’Orgelen isch verstummet, und d’Sigerischte hei verwunderet gluegt, wo das use welli. Hei di Lüt nid Bieli und Hämmer statt Rosechränz i de Hände? Fascht zur glyche Zyt sy o d’Türe vo der Chilchgaß här ufgange, und bald isch us em lute Reden es Brüel worde. Vor der Metzgere-Kapälle het sech e stämmige Metzgermeischter ufpflanzet, der Spalter gschwungen und brüelet, so gwüß daß eine der Altar vo de Metzger arüehri, so schlaj er ne grad uf em Platz nider. Me het no nid rächt gwüßt, was da druus söll wärde, so gseht me plötzlech im andere Syteschiff es paar Eselsohren über d’Banklähnen ufe luege. Jitz isch e Teil vo de Lüt dert übere gsprunge. Da isch wahrhaftig der Ratsherr Zehender uf menen Esel i der Chilchen umegritte, het ufbegährt und gschumpfe, wenn me doch däwäg mit der Chilche well umgah, so chönn men o grad e Stall druus mache. Me het ihm druuf g’antwortet, me sygi da, für der Wille Gottes usz’richte. Der Zehender hingäge het brüelet, es nähm ne-n-o wunder, wär der lieb Gott sygi ga frage. So het eis Wort ds andere gä, und gäb was der Zehender ufbegährt het, isch sy armen Esel gchlemmt und gstüpft und guslet worde, bis 295 er mit sym Ratsherr im Galopp wider zur Chilchen uus isch.

		Scho währeddäm het’s an allnen Orten i der Chilchen afa chrachen und poldere. Us de Sytekapälle sy Heiligebilder, Gitter und Cherzestöck i d’Chilchen use gfloge. Under de schwären Achs-Hiebe sy d’Altär zsämegchrutet, und mächtigi Stoubwulke hei sech under de Gwölbböge vüre gwälzt. Manne hei di verschyttereten Altär uf e Chilchhof use treit und dert es mächtigs Füür azündtet. Und währeddäm di einten under allerhand Spott d’Bychtstüehl zsämegschlage hei, sy di andere mit Leiteren a de Pfyler ufe gchlätteret und hei di hölzigen und steinige Heiligebilder us de Nischen abe gworfe. Da isch mängs Chunschtwärk i der Zyt vo menen Atezug z’Grund gange, wo eine villicht es paar Jahr dranne het g’arbeitet gha. Dermit sy aber o d’Verehrung und di fromme Gfüehl, wo dranne ghanget sy und us dene Figure würklech Götze hei gmacht gha, im Stoub ufgange. Da isch e heiligen Antonius mit abgschlagnem Chopf am Bode gläge, däm no di vorigi Wuchen e Ma us tiefschtem Härzesgrund alles mügleche versproche het, dert isch e heiligi Magdalena ohni Nasen über d’Steiplatte grollet, wo grad erscht no d’Lüt uf de Chnöie dervor gläge sy. Jitz het’s churz und chalt gheiße: Use mit dene Doggle!

		E Ratsherr, wo däm Trybe zuegluegt het, het gmeint: «Wenn mit Dryschla und Vertrome di ewigi Säligkeit z’erstryte wär, so müeßt men einisch 296 wäge de Bärner am Himmel no aboue.» Di Lüt hei nid dra dänkt, wi de d’Chilche nachhär wärdi usgseh. Di halbi Stadt isch zsämegloffe, und was jungs Volk gsi isch, het niemer welle d’Glägeheit versuume, für o irged e Tat cho z’verrichte. Da het der blind Yfer di hässigschte Finde zu gmeinsamer Arbeit verbunde. So het emel o der Bylang Chrigel, wo-n-er e Heiligefigur am Fueßändi glüpft und du dervo ufgluegt het, erscht gseh, daß ds Chopfändi i de Händ vom Heiri Harsädel lyt. Si hei sech en Ougeblick gspässig agluegt und nid gwüßt, öb si der Götz wider wei la gheie. Aber das hätti de chönnen Ägerschtenouge chlepfe. Der Gmeindshirt het sech hütt gspürt. Het er nid scho vor bald zwänzig Jahre gseit, es chömm de einisch es Gricht über d’Chilche? Und jitz het er sogar no dörfe ds Wärchzüüg sy vo däm Gricht! Da het er sech doch nid mögen ebha, dem Heiri z’säge: «Ähä, isch dr jitz ändlech o der Cherzestumpen ufgange?» — «Wart nume, bis mer dussen abgleit hei», git ihm der Heiri ume, «i will dr de mit dem Stumpe der Gring cho schmützge, dir!» Der Bylang het ihm aber du nid gwartet. I däm Gstürm, wo’s ungfähr zuegangen isch wi bi nere Brunscht, het überhoupt niemer Zyt gha, dem andere nache z’springe.

		Zwüsche dene, wo sech nid hei chönne gnue tue mit Zsämeschla, sy aber o anderi Lüt umegloffe. Die hei mit allem däm lang verehrte Plunder e Wält gseh undergah, wo si bis jitze mit Lyb und Seel dranne ghanget hei. Si hei sech nid chönne 297 vorstelle, wi me de in eren usplünderete Chilche no sölli chönnen andächtig sy. Nid wyt vom Hochaltar isch der Meischter Sterr gstanden und het mit Tränen i den Ouge dür di dicke Stoubwulken ufe gluegt, wo höch über däm Spektakel vo de Sunnestrahle verguldet worde sy. Es isch frylech scho lang nüt meh vo de heilige Grätschaften uf em Altar gstande; aber der Meischter het ihm trotzdäm no einisch uf de Chnöie Reveränz erwise. Druuf het er amene junge Möntsch d’Achs us der Hand gno und isch dermit i ds Chor hindere gange. Und wo me ne gfragt het, was er dert welli, öb men ihm sölli cho hälfe, het er chrydewyß vor Töubi gseit: «Es söll mer eine probiere, hinder d’Schybe z’grate, däm will i’s de ytrybe!»

		Underdessen isch es du über e Hochaltar härgange. Es het nüt meh gä z’verschla drannen als der Altar sälber. Z’erscht hei nöue d’Lüt nid rächt derhinder welle. Es isch ne no chly gäge Strich gange, das Heiligtum, wo si so mängisch dervor uf de Chnöie gsi sy, ga z’verholze. Es syn ere gsi, wo sech dervor eifach gförchtet hei. Aber ändlech syn es paar Verwägeni doch mit ufzognen Achse druuflos cho, und der groß Huuffen isch hinder ne härgloffe. Da springt einen uf en Altar ufen und seit: «Halt! Z’erscht mueß no der Gchrüziget abe!» Scho het er dernah griffe, da chlätteret en eltere Ma uf en Altar und stoßt ne dervo zrück. «Das hingäge de nid!» het dä Greis gseit. «Das lan i nid gscheh! Vo den andere will i nüt säge, aber was 298 Dä da für üs ta het, wei mer nid vergässe. Das söll de Lüte vor Ouge blybe, wenn si i d’Chilche chöme.»

		Jitz hei di Vordersten ihri Brächwärchzüüg la sinke, und wär drum ume gstanden isch, het e Schritt hindertsi ta. Es isch undereinisch alles zum Stillstand cho. Und villicht hätti sech o niemer meh zueche trouet, wenn nid der Meischter Renatus Urghend vüre cho wär und gseit hätti: «Allwäg, wei mer’s nid vergässe! Aber Gott isch Geischt und die, wo ne-n-abätte, sölle ne im Geischt und i der Wahrheit abätte. — Ihn sälber wei mer heilig halten und abätte, aber nid Holz und Stei.» Alles het gschwige, währeddäm der Renatus ds Kruzifix losglöst und sorgsam abe gno het. Nachhär het er’s sälber uf e Rügge gno und uf e Chilchhof use treit. Und währeddäm si dinne der Altar i Trümmer gschlage hei, het er ds Kruzifix i ds Füür gworfe. Är sälber und alli, wo drum ume gstande sy, hei ihri Chappen abgno und, ohni nes Wort z’säge, zuegluegt, wi d’Flamme das letschten und schönschte Wahrzeiche vo der alte Chilche verzehrt hei. Ändlech het sech der Renat umgchehrt und zum Volk, wo hinder ihm gstanden isch, gseit: «Was Möntschehand gschaffe het, wei mer nid abätte; üse Heiland isch uferstanden und läbt und wott, daß mir ihm läben im Geischt und i der Wahrheit!»

		Alli Lüt hei ne mit großen Ougen agluegt, und eine het zum andere gseit: «Isch das nid der Urghend, 299 der Fündlig?» — Aber keine het ihm dörfe widerrede, si hei alli Reschpäkt gha vor ihm.

		Mit feschte Schritte, der Blick graduus, isch der Renatus zum Chilchhof uus gange. Da chlopfet ihm öpper uf d’Achsle — der Herr Niklaus Manuel — und seit:

		«Das höltzin Heiltumb ist verbrunnen,

Deß grämend üch, ihr Christen, nit.

Jetzund bricht vür der Wahrheit Sunnen

Und hebet an ein bessre Zyt!»





