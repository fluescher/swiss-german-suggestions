Rudolf von Tavel





Unspunne





		Francke Verlag Bern

[17.-21. Tausend / 1954]





Wie’s der Haselmuus wyter ergangen isch




		Wir sind in der Zeit nach dem Sturze des aristokratischen Regimes in Bern. Wie sieht es nun aus auf den hübschen, ehemals so gemütlichen Herrensitzen um Bern, in die uns Tavel in der «Haselmuus» geführt hat? Der Band «Unspunne» erzählt es uns: noch liegt als ein feiner Schimmer die Erinnerung an das Verlorene auf allen Dingen und in allen Herzen; aber die Herrenleute müssen merken, daß ihre Zeit um ist, wenn sie auch noch eine Weile «zwüsche der alte und der neue Zyt türlet hei». Und Madeleine Herbort selber, die «Haselmuus»? Sie ist noch nicht am Ende ihrer Herzenswünsche und -enttäuschungen angelangt. «D’Chatze sy di erschte nüün Tag blind, d’Möntsche di erschte dryßg Jahr», meint die ältere, beschützende Generation und will die Heiratsangelegenheiten der Söhne und Töchter selber in die Hand nehmen. Alte liebe Verknüpfungen drohen dabei zu zerreißen. Aber die Schicksale junger Herzen sind bei Tavel gut genug aufgehoben, daß uns um das Ende nicht bange sein muß.





I.




		Vom Nachttou füecht und gfrore, het uf em Münschterturm z’Bärn inne di wyßi Fahne glampet. Im chalte Morgeluft het si nume vo Zyt zu Zyt e Fäcke glüpft, wie wenn si wett säge: Mira wohl, jitz isch mir alles zsäme glych, Bärn isch über, Bärn ghört de Franzose, ’s isch nümme Bärn.

		Der Xandi Wagner, ds Madeleine Herbort und sy treui Begleitere, ds Trineli Roggli, sy uf der Änglischbärgegg gstande, hei tschuderet und uf d’Bärge gluegt, ob d’Sunne nid bald düre mögi, dür ds Gwülk. Der Stadt hei si der Rügge gchehrt. Was hätti si ne no chönne sy? Dert, wyt vorne, sy di letschte Soldate vo der underlägene Bärner Armee, di abgschossene Stutzer verchehrt uf der Achsle, heizue gloffe. Dem Xandi und dem Madeleine het der Chrieg ds Letschten us em Wäg gruumt. Der Hämi, der Brütigam, wo ds ancien Régime der Barettlitochter het bestimmt gha, isch z’Chäsertz unde tot gläge. Ds Madeleine het mit syr Hand niemerem meh zu mene Ratsherrebarett chönne verhälfe. Ds ancien Régime sälber isch vorby gsi. Vo da nache het dene beidne nüt meh dröjt — so hei si gmeint. Äng anenand under ds Xandis Mantel, hei si uf d’Sunne gwartet. — Warum sy si nid scho lang abe, für ihrem Glück ga ne Hütte z’boue?

		6 D’Wulkewand ob em Schräckhorn isch rot und röter worde, und undereinisch isch si verrisse, und di wyßi Sunnegluet isch druus cho z’schieße, daß sech eim schier d’Ouge hei welle chehre. Und du sy wyt umenandere d’Fluehörner und Felswänd us em chalte Dusem ufgstande, wie ne Feschtgmeind ufstüend, wenn der lieb Gott ynechäm. Ds Bärnerland isch abdeckt i der Morgestilli gläge mit aller syr währschafte brave Schönheit, mit sym Rychtum, mit syr Andacht und Liebi und Treui. Wär’s nid gseh het, ersinnet’s nid, und niemer cha säge, wie schön es isch.

		Ob däm hei der Xandi und ds Madeleine keis Wort meh vürebracht. Si hei gspürt, wie rächt di rääßi Muetter Roggli im Chälleracher gha het, wo si vor Jahre der Jumpfer Herbort prophezeiet het: «We Dir’s de einisch stänglige gseht tage, de merket Dir de villicht o, was läbe heißt; aber de müessit Dir de vor afa!» Ständlige gseh tage hätte si’s jitz. No nie so schön wie hütt. Aber äbe, si hei wohl gwüßt, daß si einschtwyle wieder abe müesse, i Schatten und i d’Chelti, und daß me, für’s z’grächtem chönne z’bhalte, ds Glück zächemal für einisch müeß erstryte. Vor däm het’s ne gruuset.

		Chuum het d’Sunnen über d’Egg ab möge, hei si dür e blutte Wald düren uf der Schloßmatte vo Chäsertz di französische Bajonnett gseh zwitzere. Und wenn me d’Ohre gspitzt het, so het me dert unde ghört wältsche. Si sy wieder blybe stah, di drü, und hei i ds Tal abe gstuunet. Dert isch ds Saagers Garten 7 i der Sunne gläge, dürr und still wie ne Totehof, rächts usse het der «Lohn» mit erschrockene Dachfänschter us de Böume gluegt, und z’mitts zwüsche beidne — dert, wo nächti der Hämi Saager und sy Unggle Herkules vo de verfüehrte Landstürmer erschosse worde sy — het di großi Linden ihri dürren Escht de Wulke zuegstreckt, si sötten ere doch um Gotts wille cho das Bluet ab de Würze wäsche.

		Für e Xandi het’s numen eis gä: ds Madeleine syne Pflegeltere ga Märchligen übere heiz’bringe. Het er’s nid dem Herr Ryhiner nächti versproche? Villicht isch es nid so ganz liecht, ihns ohni Längwylereien a dene Franzose vorby z’bringe. Nu, das wär no lang nid ds Unagnähmschte. E Glägeheit, Ritterdienschte z’tue. Das hätt ihms de grad no chönne. Aber me het a ds Saagers Huus vorby müesse. Und das isch ihm hert gäge Strich gange, so är mit dem Madeleine — am Huus düre, wo der Hämi no tot drinne glägen isch!

		No viel schwärer isch es dem Madeleine worde. — Ach, wenn doch o d’Wält anders wär und d’Lüt nid eso wie si äbe sy, de hätti me sälbander zum tote Hämi chönne, ihm’s ga säge, was me vorheigi, und gwüß hätt er ne gä z’verstah, er gönni eis dem andere, für ihn heig’s halt nid sölle sy. Aber so, wie jitz halt einisch d’Lüt sy, di Läbige da z’ringsetum! Und öb’s ne gärn gha heig oder nid, mit dem Hämi isch es halt doch versproche gsi, und es hätti sech nid gschickt, jitz scho mit dem Xandi i 8 der Wält umenandere z’loufe. Scho nume vor em Trineli het sech ds Madeleine gschämt. Das isch voruus gloffen und het gwüß sy Sach dänkt.

		Solang d’Franzose da unde gsi sy, het me frylech geng no ne schickleche Grund gha, binenandere z’blybe. Aber jitz het’s undereinisch uf der Schloßmatten afa trummle, und wo me luegt, marschiert di ganzi Kompagnie mit Sack und Pack bi ds Saagers um en Egge, gäge Bärn zue. Und, wie für z’säge, es sygi z’Chäsertz einschtwylen alles wieder bim Alte, chräjt e Güggel i d’Morgestilli.

		Was jitz? — Eis isch linggs, ds andere rächts dem Bort nah gloffe, und beidi hei ob em Nachedänke ds Rede völlig vergässe. So sy si a d’Wäggable cho, wo der Fueßwäg i ds Gurtetäli abzweigt. Jitz het’s gheiße schlüssig wärde. Ds Madeleine isch blybe stah, und wo der Xandi umeluegt, macht’s bitterärnschti Ougen und seit: «Nähmet mir’s nid übel, aber i mueß ne doch no einisch ga luege, der Hämi.»

		«Söll i mit Ech cho?»

		«Nei.»

		«Ja, und de?»

		«Wenn Dir mir öppis weit z’lieb lue, so ganget mit dem Trineli voruus, ga Märchlige, und säget ne daheim, i sygi hie bi ds Saagers.»

		Der Xandi het e Zytlang gschwige, und du seit er mit groß ufgsperrten Ouge: «Und sünsch nüt?»

		Er het ekei Antwort übercho. Ds Madeleine isch am Hag anne gstande, het ihm so halb der Rügge gchehrt und a mene Rüetli umegrupft.

		9 Statt wyter z’frage, geit er uf ihns zue, nimmt’s fescht i d’Armen und lüpft ihm der Chopf, so daß es ne het müessen aluege. Und du isch es über ihn cho, ganz heiß, und er het nid anders chönne, er het gmeint, er müeß syni Lippen uf das Gfräsli drücke. Aber oha! Me het dem Madeleine nid für nüt «Haselmuus» gseit. Es isch ihm us den Arme gsi wie gfloge. Und das het sys Guete gha. Erscht no syn ihm d’Ouge voll Wasser gstande, und jitz het es ob däm Etwütsche sy Freud gha, blitzheiter drygluegt und zündtroti Backen übercho.

		«No nid, no nid!»

		«Ja, wenn de?»

		«Wenn’s de Zyt isch.»

		«Aber ohni Gspaß, darf i ne z’Märchlige no nüt säge?»

		«Mynetwäge dörfet Dir nen alles säge, was Dir über ds Härz bringet. Das isch jitz Eui Sach.»

		«Darf i?»

		«Alles, was Dir weit; aber jitz ganget voruus. Lueget, ds Trineli isch scho bald uf der Bärnstraß. Wenn Dir mit ihm über d’Aare weit, so chönnet Der Ech schicke!»

		Uf das hi isch der Xander gange, aber längs Bitze hindertsi — er het doch müesse luege, öb nid öppen a menen Ort e verloffene Franzos derzwüsche chömm. Erscht, wo-n-er gseh het, daß ds Madeleine Herbort ungschoren im Saager-Huus verschwunden isch, het er der Wäg z’grächtem under d’Füeß gno. Aber bi der große Linden isch er scho wieder bstoche. Das cha me nid eso la, het 10 er sech gseit. Es isch wyt und breit niemer umewäg gsi, und a de nächschte Hüser het me nüt als bschlossni Felläde gseh. Der Xandi Wagner geit i Schloßhof. Niene kei Möntsch. Er lat es paarmal der Chlopfer gäge d’Hustüre poldere. Nüt rüehrt sech. Alles wie usgstorbe. Es isch o niene kei Schufle, keis Wärchzüüg. Da nimmt er eis vo de große Bluemegschirr, wo a der Gartemuur ufbyget sy, wüscht mit de Händ vom nächschte Huuffe Gartegrien dry und treit’s use, under d’Linde. Emel es dotzemal louft er däwäg umen und ane, bis me nüt meh gseht und ekei frömdi Schuehsolen e Spur vo däm Bluet cha verschleipfe. Dernah isch er no nes Zytli dagstanden und het umenandere gluegt, wie wenn er öppis suechti. Und du nimmt er sys Sackmässer, hout e breite Bitz Rinden ab em Lindestamm und schnydt i di schildförmigi Wunde vier Buechstabe H. S. A. S. und es Chrüz derzwüsche. Und du macht er der Schild no wyter gägen aben und chritzet dry: 5. M. 1798.

		Mit däm het er sech so lang versuumt, daß er dem Trineli nümme nache möge het. Er het o nid pressiert, wo-n-er über Selhofen und dür ds Moos a d’Aaren abe gangen isch. Und wenn öpper ne nachhär gfragt hätti, wo-n-er düre sygi und was er underwägs gseh heigi, er hätti emel nüt gwüßt z’säge. Es ergers Dürenand als uf däm Wäg het er i sym Läbe no nie mit sech umetreit. Vor Verliebtheit ganz us em Hüsi, het er doch nid chönne loscho vo dene furchtbar truurigen Erläbnis. Es 11 isch ihm geng gsi, er müeß dem Hämi Abbitt tue, nid daß er ihm irged es Unrächt ta hätti, aber wil sys Fründeshärz sech gar nid heigi wellen i ds Leidgwand schicke.

		Wo-n-er du a d’Aare cho isch, het er nüt meh gspürt vo der Sunnenufgangsstimmung vo dä Morge. Erscht jitz het er begriffe, wie gschickt ds Madeleine sy Vollmacht gfasset het: alles, was er über ds Härz bringt, dörf er säge, z’Märchligen obe. Was het er anders söllen über ds Härz bringen als d’Nachricht vo ds Hämis Tod?

		Ds Trineli het ihm am Däntsch gwartet, für nen im Fährschiff übere z’stoße. Schwygsam sy si zsäme ds Bort uuf. Im Chälleracher hei si sech adieu gseit, und der Xander het sech uf em Wäg dür e Grabe zwäggleit, wie-n-er dem Herr Ryhiner welli di bösi Nachricht gä.

		Chuum dür ds Wäldli düre, ghört er vom Huus här e große Lärme. Allerhand Stimme hei dert dürenandere gredt. Sy ächt öppe scho Franzose da? Zwo Frouestimme reden emel französisch mitenand, aber di andere bärndütsch, und das nid vom fynschte. Jitz wird eini vo dene Frouestimme Meischter. Si befiehlt. Es stillet. D’Hustüre fallt i ds Schloß. Fertig. Der Xandi chunnt i Garten und gseht der Gutschner und no öpper uf em gazon usse stah. Si luegen uf ds Dach. A eim vo den obere Fänschter steit d’Frou Maréchale. Aber si het sech hindere, wo-n-er neecher chunnt.

		«Was isch los?» fragt er der Gutschner.

		12 «O, d’Haselmuus isch nen ertrunne.»

		Ja, wär jitz dem Xandi Wagner sys Gsicht hätti chönnen abmale! Aber er het nid Zyt gha, wyter z’frage. D’Frou Ryhiner het ne vo der Äßstuben uus gseh cho und isch ihm sälber cho uftue.

		«Syd so guet!» het si-n-ihm gseit und d’Türe zum Sääli ufta. Si het ihm grad agseh, daß er öppis Uguets uf em Härz het. «Dir bringet is doch nid böse Bricht?» fragt si, und juscht, wo-n-er afat, wäge der Jumpfer Herbort bruuche si sech keini Sorge z’mache, chunnt bleich und mit großen Ouge d’Maréchale de Chateauvieux yne. «Si het bi ds Saagers welle blybe», fahrt er furt. «Aber jitz mueß ig Ech leider no öppis anders säge — vom Hämi.»

		«Er isch doch nid öppe gfalle?» D’Frou Ryhiner suecht d’Hand vo der Maréchale.

		«Geschter am Abe. — Villicht di letschti Chugle vo däm Chrieg. — Und der alt Herr vom Lohn o.»

		«Der alt Herr Saager? — Dir säget mer doch nid... I bitten Ech, wo isch das gscheh?»

		Me het der Frou Ryhiner müesse zum Ruehbett hälfe. D’Maréchale het sech um se gmüejt; aber si het wyters kei Hülf begährt, nume welle wüsse, was gange sygi. Und der Xandi het erzellt.

		Es het du gheiße, me müessi dem Herr Heimlicher Bscheid mache, er syg scho am Morge bizyte wieder ga Bärn. Der Xandi het sech anerbotte, das z’übernäh; aber me het ihm danket und gseit, es syg nid nötig, der Gutschner chönni gah. Das isch ihm no so rächt gsi, vowägen er isch 13 underwägs rätig worde, er well jitze vor allem hei, i ds Ortbüehl, ga luege, was sy Papa machi. Das het er dene Frouen o gseit, und si hei’s begriffe.

		D’Frou Ryhiner het der Hannes bschickt, damit ihm der Herr Wagner no sälber chönni brichte, was gange sygi und was er öppe dem Herr Heimlicher z’säge heigi. Uf das hi het sech der Xandi epfohle, und d’Frou Maréchale het sech nid mögen ebha, ne vor ds Huus use z’begleite. Si möchti gärn no meh vernäh, het si gseit. Bim Usegah isch ihm ufgfalle, daß der Gang meh oder minder under Wasser gstanden und daß vo jedem Stägetritt sytligen es Brünneli über d’Wand ab gloffen isch. Ds dienschtbare Wybervolch het bös drygluegt und mit hässigen Ellbögen ufgwüscht. Da isch du dem Xandi wieder z’Sinn cho, was der Gutschner vori uf em gazon usse zue-n-ihm gseit het; aber er het einschtwyle no nüt dörfe derglyche tue. D’Frou de Chateauvieux het welle wüsse, wie das nächti gange sygi und was si du z’Chäsertz äne gmacht heige, ds Madeleine und är, und öb ds Madeleine arg eprouviert sygi und was ds Herr Saagers derzue säge. Derby isch nere-n-allerhand wieder z’Sinn cho, was i dene letschte Jahre gangen isch, ds ganzen Ungfell, wo dä guet Hämi verfolget het, und d’Hinderheltigi vom Madeleine. «Er duuret ein halt doch. Het er’s eigetlech z’grächtem gärn gha?»

		«I gloub, es wär ihm ersch de no cho», meint der Xandi. — «Verliebt gsi isch er z’zytewys. Aber wie-n-er zu nere rächte Liebi hätti sölle cho, weiß 14 i eigetlech nid. Di wenige Mal, wo si sech gseh hei, isch ds Madeleine ihm nid juscht mit offenen Armen etgägecho. — Ja, duure chan er ein. Und es isch schad für ihn, er isch e düryne nätte Möntsch gsi. I gloube geng, dem Madeleine syg es im Grund nienehalb so liecht worde, sech von ihm losz’mache.»

		«O ganz gwüß nid. Es mueß ihns öppis anders scho mit großer Gwalt azoge ha. Di bloßi Aversion cha’s nid gsi sy.»

		«Öppis anders», het si gseit. «Meint si mit däm öppis en öpper?» Der Xander het sech gfragt, und derby isch’s ihm vorcho, d’Frou de Chateauvieux schili gägen ihn. E Blätz wyt sy si näbenenand gloffe, ohni nes Wort z’verlüüre. Wo si gäge ds Hübeli zue chöme, seit d’Maréchale: «I mueß Ech jitz la gah, i darf mi däwäg nid uf der Straß zeige.»

		«I bin Ech gar dankbar für di fründlechi Begleitung. — A propos, was isch eigetlech vori los gsi, wo-n-i cho bi, es het mi neue dunkt, es syg eso nes Wäsen um ds Huus ume?» Uf dä Gwunder het d’Frou de Chateauvieux gwartet. Und wie’s äbe geit, wenn me Truurigs erläbt, wo ein nid grad ganz ds under obe tuet: Git’s de zwüschenynen öppis Luschtigs, so wird me dem Lache nümme Meischter. Und so isch du undereinisch e settigi Heiteri über di läbeshungerigi Frou cho, daß sech der Xandi gseit het: Si isch halt geng no zum Lätzwärde schön.

		15 «Figurez-vous», het si brichtet. «D’Frou Willading het der Yfall gha, dem Madeleine i nere Chräzen e veritabli läbigi Haselmuus zum cadeau z’mache. Äs het gar Freud gha dranne. — Wenn’s numen es Tierli cha goume, de fählt ihm nüt meh zu sym bonheur. Aber der Herr Gabriel het gar nid wohl gläbt dranne. Es het ne choquiert, daß das guete Therese-n-i där böse Zyt no der Wyl heigi, a settigi Sache z’dänke. Afin, di Muus isch du da gsi, und me het sech dermit vertörlet und däm Tierli isch es o wohl gsi derby, bis du neue geschter schynt’s es Gspänli uf em tulipier vor em Fänschter erschinen isch. Me gloubt, es sygi es Mändli gsi. Vermuetlech en alti Liebi. Churz, üsi Haselmuus isch ihrne sentiments nümme Meischter worde, het sech undereinisch a ihri scharfe Zändli bsunne, und am Morge, wo ds Lisetti wott ga lüfte, höcklet my Muus oben uf der Chräzen en vedette, für zum nächschte Loch uus dürez’brönne. Es isch nere-n-o grate, und das het du ne Mordsufruehr gä. Ds Lisetti isch nere mit menen oreiller i Gang use nachegsprungen und het du ds Ungfell gha, di alti Husornig z’überschieße, d’Frou Bäni, wo juscht mit mene volle Züber zwäris uf em oberschte Stägetritt gstanden isch, en train z’fäge. Ds Lisetti wott neue ha, me heig sech us Gründe gärn la d’Stägen ab falle, je n’y comprends rien. Aber ds comble vom malheur isch du gsi, daß der Hannes unden a der Stäge gstanden isch und sech e dummi remarque über 16 d’dessous vo der Bäni erloubt het. Er söll neue gseit ha: ‹was Sache, was Sache!› wo si à l’inverse dunden aglanget isch. — Afin, es het e förchterlechi Gschicht abgsetzt. Und underdessen isch halt di amurösi Haselmuus, i weiß nid uf welem Wäg, uf ds Dach use grate. Mer wei hoffe, si heig mit ihrem trouvère vom tulipier nes glücklechs Wiederfinde gfyret.»

		So het si brichtet, di schöni Frou, und derzue Ouge gmacht, so luschtig und warm wie nes Söumeitschi, wo öppis Vertrackts agstellt het. Und wie wenn si-n-ihm no en apartige Mupf wetti gä, seit si: «Me söll nid hinder allem es pronostic sueche — mais enfin! — Jitz adieu, Herr Wagner, i wott Ech nid länger versuume. Dir heit no ne wyte Wäg vor Ech. — Gueti Reis!»

		Het er sech’s ybildet, oder het si würklech ganz en apartige Ton i das «gueti Reis» gleit? No mängsmal het er müessen umeluege, wie di prächtigi Figur i ihrem hechtblaue Morgerock dem Huus zue gangen isch. Aber sich sälber isch er ganz z’tromsig vorcho. Grad wie si vori, so het’s ihn dunkt, er dörfi däwäg nid uf d’Straß use, mit mene settige Gstürm i Chopf und Härz, uf di Landstraß, wo ds Gschick vom alte Bärn druffe sy böse Wäg gangen isch. No lang isch er am Waldegge vorne, der Chopf i de Hände, uf mene Würzestock gsässen und het der Wäg us sym Näbel gsuecht.

		Es isch o hie still gsi wie a mene Grab, so fertig und vorby und no nüt Neus im Wärde.

		17 Jitz dunkt’s der Xandi, er ghör im Wald innen öppis räble. Er steit uuf und geit inwändig dem Soum nah gäge d’Straß ufe, bis er zwüsche de Böum düre cha glüüßle, was derhär chömi. — Wie isch doch o dä Wald eso grau und truurig dagstande!

		Es Fuehrwärk! — Der Xandi düüßelet no wyter vüre, bis er dür d’Straß y gseht. — Wenn das nid di Balz-Buebe vom Ortbüehl sy! (Wenn me vo zwänzg- und dryßgjährige Buebe cha rede.) Dem Lächema syni Sühn. Der eltischt, der Chrischte, geit näbem Roß här. Dä und der Hansueli, wo näbem Leiterwage louft, sy no i der Uniform. Und hindedry chunnt dä vo der zwöite Frou, der Chlöusi. Da isch öppis nid guet. Uf däm Leiterwägeli luegt Strou under nere Dechi vüre. Und der Chlöusi het verhüületi Ouge.

		Ne Momänt no bsinnt sech der Xandi, und du geit er uf d’Straß use, grad uf se zue. «Wo chömet dir här? — Wän heit der da uf em Wage?»

		Der Chrischte het still, und dermit loufen ihm grad d’Tränen über di wätterherte Backen i sy rote Schnouz. «Der Vatter», bringt er bösdings vüre. Der Chlöusi chehrt sech ab und fahrt mit dem Ermel über ds Gsicht, es schüttlet ne nume so. Der Hansueli hingäge, potz Wätter! Er isch scho geng en untane Kärli gsi. Mit ballete Füüschte stellt er sech dem Xandi i Wäg. Ds Muul bruucht er gar nid ufz’tue, me list ihm alls us den Ouge: Da lue, du donners Herre-Sühndli, was Dir agrichtet heit! — Der Xandi het nüt derglyche ta, 18 daß er dä Blick verstandi z’läse. Er het o bloß mit den Ouge g’antwortet: Friß mi nume nid! Ohni wyters z’frage, macht er sech hert a Wage zuechen und lüpft d’Dechi. Da lyt wachsgääl und verlösche der Sämi Balz, dem alte Herr Wagner sy Lächema.

		«Wo heit der ne gfunde?»

		«Uf em Breitfäld», ruret der Hansueli, «aber da git’s nüt z’brichte, mir näh ne hei. I wetti de bim Donner gseh, öb me der eiget Vatter nid dörft biärdige, wo me daheim isch.»

		«Es wird ech niemer dervor sy», seit der Xandi mit aller Seelerueh.

		«Mir sött eine cho dry rede! Dä wett i de zwägstelle, i bin Ech guet derfür.»

		«Nume kei Chummer, Hansueli, die, wo öppis z’säge hei, hei jitz anderi Sorge. Was mi ehnder wunder nimmt, isch, wie dir dürecho syd mit ihm. Syn ech d’Franzose nienen i Wäg cho?»

		«M’m. Mir sy drum nid der Straß nah», seit der Chrischte. «Bis i d’Brunnadere vüre hei mer ne chehrium treit, und dert het is du ds Vatters Brueder ds Wägeli gä.»

		«Isch er tot gsi, wo der ne gfunde heit?»

		«Dür und dür gschossne. Ds Bluet isch grad alls us ihm.» Der Xandi deckt der Tot ume zue, und du sy si wyters.

		«Wenn’s alli so gmacht hätte wie dir drei und der Vatter, so wär’s villicht no anders usecho. Är hätti ja nid emal bruucht.»

		19 «He äbe nid, er isch üs naheglüffe. Am Samschtig z’nacht mit Schyn. Wo der Landsturm gangen isch, heig’s ne nümme bha, gäb wie d’Muetter si gwehrt heig. U dernah isch ihm Chlöusi o nahe. — Ja, si wird luege, d’Muetter. Die weiß jitz no nüt.»

		Dem Chrischten isch wieder ds Ougewasser cho, und der Hansueli, uf der andere Syte vom Wage, het mit sym Hagstäcken uf ne dürri Stude ghoue, daß ds Roß erchlüpft isch, und derzue brummlet: «U alls für nüt. — Di verfluechte Hallungge!»

		Der Xandi het nid gfragt, wäm das gälti, und isch trüebsälig näbem Chrischte här gloffe. Ei Momänt het’s ne gluschtet, z’Allmedingen im Schloß az’chehre, bi der Frou Willading. Aber er het sech überleit, es sygi allwäg gschyder, grad mit dene Balzen i ds Ortbüehl ufe z’gah. Der bös Chopf vom Hansueli het nüt Guets verheiße.

		Di Wort, wo bis über Münsigen use zwüsche dene vier junge Manne sy gredt worde, wäre z’zelle gsi. Jede het sech sy Sach dänkt und weder linggs no rächts gluegt.

		Undereinisch, es isch nid wyt vom erschte Huus lingger Hand vo Niderwiftrech gsi, steit ne ds Roß bockstill. Ja, dä Burechlobe, wo syr Läbtig nüt anders gwüßt het als vor Pflueg und Egge här stampfe, lüpft sogar d’Vorderbei und tuet e Satz uf d’Syte, daß bi mene Haar der Wagen umgläärt wäri.

		«Seh da! Was hescht ächt, du...?» brüelet der Chrischte, und der Hansueli isch scho mit dem 20 Stäcke parat. — Aber es nützt nüt. Und wo der Hansueli hout, geit ds Roß nume no meh hindertsi, wott chehren und gäge heizue. Mit aller Chraft zieh si an ihm. Ke Wank tuet’s vüretsi.

		«Was Donners isch jitz das?»

		Wyt und breit isch nüt umewäg, wo das Tier hätti chönne schüüch mache, kei Türlistock, kei Härdhuuffe, nüt — nüt. «Er gseht my tüüri Seel öppis», meint der Chrischte. Si hein ihm Luft gla und ’s tätschlet und gstrychlet. Aber das alte Tier het dür d’Schnurre blaset und afa schwitzen und zablen und geng hindertsi welle.

		«Lue lue, wie-n-er e Gring macht! Dä gseht eifach öppis.» Es het di Mannen alli vier afa tschudere, und wär’s nid heitere Tag gsi, wär weiß, si hätte sälber no Ryßuus gno. Eint und anderen isch voruus gloffe, het linggs gluegt, rächts gluegt, und keine het öppis gfunde. E chly Strou isch am Bode verzatteret gsi. Der Hansueli wüscht mit dem Schueh das Strou uf d’Syte, ohni sech derby öppis z’dänke. Aber jitz erchlüpft er doch e chly. «Da isch Bluet im Charrgleus.»

		«Ähä», seit der Chrischte, «da isch de mit Schyn o öppis gange. Deck’s ume zue!»

		Und jitz, wo si z’grächtem luege, gseh si, wo d’Straß nid hert und trochen isch, e Huuffe Schuehabdrück. Und z’beidne Syten isch ds mutze Gras vertschalpet.

		«Mer wei drum ume probiere», het’s du gheiße. Si hei ds Roß es paar Schritt zrügg gfüehrt und sy mit ihm i d’Matten use. I mene Boge sy si um 21 di unghüürigi Stell ume. Ds Roß het no hie g’angschtet und borzet und d’Huefe glüpft, wie wenn di weiche Mutte ds lutere Füür wäre. Und wo’s über ds Böschten uus gsi isch, hei si müesse hinderha und ihm chüderlen und däsele, bis es ändlech wieder glychlig gschnuufet und zoge het.

		Gärn hätte si im Dorf gfragt, was o dert unde gange sygi; aber es isch wie usgstorbe gsi. Kei Möntsch het sech zuechegla, und erscht lang lang nachhär hei si du verno, daß nächti dert uf der Straß der General von Erlach vo sym eigete Volk ermordet worden isch. Me het ne mit nere Strouburdi zuedeckt, bis ds Grab isch grabe gsi. Drum das verzatterete Strou. Und wo kei Sunnen und kei Stärn meh gluegt het, hei si ne beärdiget.



		D’Frou Balz het hinder em Lächehuus im Ortbüehl afa Ornig machen im Plätz und gwärchet amene Härdchnächt z’trotz, da rüeft nere der Hüeterbueb, wo dranne gsi isch, Heu i ds Fuettertenn abez’mache, vo der Bühni uus zue: «Frou Balz, si chöme!»

		«He nu», het si i Härd yne g’antwortet, «so chömm si! Es wär afe Zyt. Mach ume, so masch gcho, bis es nachen isch zum Mälche. So öppis han i de richtig no nid erläbt gha, daß me grad alls lat la gheien und dervo louft, wie wenn es Buregwärb von ihm sälber gieng.» Und dry ghoue het si mit ihrem Charscht, wie wenn nere nüt tief gnue gieng. Si isch halt Sinns gsi, däm Mannevolch müessi me zeige, was Wärche sygi, nid ufluege 22 well si, grad äxpräß nid, bis daß si nere müesse cho ahalte, si söll doch jitz ufhöre.

		«Muetter, Muetter!»

		«Was isch aber?» Chnätsch-tätsch, het si wyterghoue.

		«Luegit doch o! dert chöme si.»

		«So chömm si miera!»

		«Aber luegit doch, Muetter!»

		Ds Lisebethli isch scho a nere vorby gloffe, gäge ds Sträßli zue. Jitz schilet si doch afe chly über e Platz wäg. Es dunkt se, si ghöri Roß und Wage. Und ihri zwöi Roß sy ja im Stall gstande, statt daß me bi däm guete Wätter afange hätti chönne z’Acher fahre. Si het uuf und deckt ihri glänzige bruunen Ouge gäge d’Abedsunne. «Grad all vier», seit si halblut, «si hei de mit Schyn enangere funge. — Aber was Tüüners hei si de für nes Fuehrwärch mit? Das isch nid üses. U eine vo nen isch... wär isch jitz das? — Eh weder nid isch es der jung Herr, emel em Gangwärch nah. — Chrischte chunnt voruus. Hansueli füehrt, der Bueb isch emel o derby. Aber... eh du Herrjeses!»

		Jitz lat si der Charscht la stecke, wüscht sech d’Händ am Fürtech und louft ds Gäßli uuf. Der chäche Frou waggelet undereinisch der Chifel, und es wird nere ganz äng im Hals. Keis Wort bringt si meh vüre, wo si dobe, grad wo ds Gäßli i d’Straß usgeit, dem Chrischte begägnet.

		«Chumm, chumm!» seit er und wott se machen umz’chehre, für grad mit nere i ds Huus zrügg. Und derby tropfen ihm d’Tränen uf d’Montur.

		23 «Was het’s gä? — Isch der Vatter ungfellig worde?»

		«Chumm, chumm! — Du muesch ne nid luege, gäb mer nen i der Stube hei.»

		Aber d’Muetter wehrt sech. Es isch scho viel, daß si sech lat i Hof abe zieh bis uf d’ Bschüsi. — Und jitz chöme si mit ihm.

		«Muetter, gang yhe», seit der Hansueli jitz o, «mer bringe nen i d’Stube. Seh, Chlöusi, häb ds Roß! Lös afe d’Sträng vom Chlöbli u d’Rieme vor a der Lande. — Gangit, gangit! Seh, Lisebethli, hilf der Muetter. Gang mit ere-n-u machit ds Bett zwäg!»

		Das isch e chly ruuch cho; aber der Hansueli cha ja nid anders. Er isch eine vo dene, wo nid chönne pläre, und de schlat’s ihm alles grad i ds Ruuche. Ds Lisebethli hingäge cha de o gar nid an sech ha. Grad nume so brüelet het es, wo-n-es errate het, daß der Vatter under där Dechi lyt.

		Ändlech het se der Chrischte derzue bracht, daß si yne gange, d’Muetter und ds Lisebeth; aber mache chönne si nüt. D’Muetter lat sech uf ds Ruehbettli falle, und ds Lisebeth chneulet vor se zueche, leit nere der Chopf uf d’Schoß und weiß sech nümme z’tue vor Härzweh.

		Underdesse het der Xandi sech derhinder gmacht und afa befäle. Di Buresühn hei no nie ne Toten under de Händ gha — und är scho so mänge! Er het se gheißen e Dechi a Bode spreite, und dernah het är mit dem Hansueli zsäme der Vatter hübscheli hinden us em Wage zogen und nen abgleit. 24 Da isch er jitz gläge, der Balz Sami, under em Trouf vo sym Huus, het keis Stärbeswort vo sech gä und doch zu syne Sühn gredt, wo mit ufgrißnen Ougen um ihn ume gstande sy, wie kei Vatter schöner und größer chönnti rede. Ds Gsicht isch no unversehrt gsi, aber chly verhotteret, und wil d’Bruscht ganz verrisse gsi isch und alles verblüetet, hei si ne zerscht wieder chly müesse zwägmache, gäb si ne hei chönnen i d’Stube trage. Der Xandi het ne das alles gmacht und sech Müej gä, wie wenn er sy lybeigete Vatter z’arrangiere hätti.

		Dernah hei si nen ufgno, der Chrischten und der Hansueli, und sy yne mit ihm.

		Erscht jitz merkt der Xandi, daß no aller Gattig Lüt da stande, Nachbare, Dienschte, Gwunderigi. Ihn glotze si a. Er geit zum Brunne, wäscht sech d’Händ, und währeddäm er se vornen am Egge vom Herrehuus, gäge d’Terrasse, zum Tröchnen i der Luft schlängget, wärde juscht d’Schneebärge rot. Hie düre, zwüschem Ortbüehl und Thun, lyt no chly Sunneschyn uf de Matte. Gäge Thieracheren überen isch scho alles vo der blaue Stockhornwand überschattet. Dunschtstrahle chömen über e Gurnigel cho z’schießen und mache ds Thunerschloß z’zündte. A der Stäffisburg-Chilche lüte si Fyrabe.

		Ja, Fyrabe — und das nid nume vo mene Tag. Es geit sünsch no öppis z’Änd; aber der Xandi het nümme drüber möge nachedänke, er isch z’müed gsi. Scho drei Necht het er i keim Bett gschlafen und so viel erläbt, so furchtbar viel und so grüßlechi 25 Sache! Jitz nume no dem Papa ga säge, er syg de da. Wyter het er nüt meh im Sinn gha.

		«Eh, der Herr Alixander, eh Gott Lob u Dank! Gschwing gschwing zum Herr Wagner! Er blanget gar grüüsli na-n-Ech!»

		Di Freud vo der alte Mädle het dem Xandi e Momänt der Chopf glüpft. Aber ohni druuf z’antworten, isch er dür e Gang hindere, bis zur Äßstube. D’Türen isch vo sälber vor ihm ufgange, vowäge der Papa het ne ghört. «Gott sei Dank im Himmel obe, bisch wieder da!» Um e Hals gfalle sy si sech. Das isch sit ds Xandis Buebejahre nümme vorcho.

		«Wo chunnsch här?»

		«Wüsset Der, Papa, der Sami isch tot.»

		«Wele Sami?»

		«Der alt Balz, mer hei ne jitz grad hei bracht.»

		Der Papa Wagner steit da, wie vom Schlag troffe, und weiß nid, wie wyter frage. Der Xandi het sech uf ds Ruehbett la falle. D’Heimeligi vo der Stube nimmt ne. Wie i mene Troum gseht er di beide Cherzen uf em bruunen Äßtisch brönne — nid i silberige Stöck, wie albe; aber das isch ja glych. Wie ne gueten alte Husgeischt schynt i syr Nische vis-à-vis vo de Fänschter der rund Chachelofe. A de Wänd ewig di alte Portraits, Gsichter us der Fyschteri. Di großi Pariser Pendüle tigget ihres alte churzatmige Mähreträbli. D’Bodechrüz — d’Bodechrüz — gange so, gange so, glänze linggs schreg, glänze rächts, über ds Chrüz, under e Tisch — dert lyt einen uf nere Strouburdi, dürri 26 Laurier-Roseböum stande der Wand nah, d’Madame de Chateauvieux strycht dür nen Allee vo blutten Öpfelböum...

		«He, du, Xandi! Lüpf! Hesch nid Hunger?»

		D’Haselmuus, ja d’Haselmuus! Häb se, häb se! — Macht dä Gutschner e dummi Falle! Er gheit vor Ufegränne no hindertsi i Weier. Das bruune Wasser glänzt wie ne trüebe Spiegel... Ach nei, es isch ja der Äßtisch — und e herrlechi Röschti druffe — sapperlot, wie-n-er lang ekeini meh gseh het. Und Café. Wohl, jitz chunnt’s ihm ume. Er streckt sech und geit a Tisch, hocket ab, daß der Stuehl göißet, und hai dry mit der Gable — ’s isch o numen en ysigi.

		«Säg! Gloubsch, mir heige hie nüt z’risquiere?»

		«Vo de Franzose?»

		«Hesch nüt gmerkt?»

		«Wohl, wohl. Mer hei dä Namittag im Rotache-Wald lang näbenuus müesse, is ga verstecke. Es sy Draguner uf der Thunstraß gsi.»

		«Jäää!»

		«Es macht nüt. Si sy ga Thun. Hie sy mer ja näbenusse. Und überhoupt! ’s isch ja fertig. Bärn isch über. Was wette si no?»

		So het du eis Wort ds andere gä, und si hei no mängs erörteret, bis dem Xandi d’Ouge wieder hei welle zuefalle.

		«I will jitz no übere, zu ds Balzes», seit der Herr Wagner, «du schlafsch mer ja doch no mit dem Löffel im Muul y.»

		27 «Es isch gschyder, Dir ganget hinecht nümme, Papa.»

		«Warum nid?»

		«’s isch nid guet Wätter däne. Ganget nid allei!»

		«Das wär mer jitz no, wenn i afange nümmen i ds Lächehuus übere dörft!»





II.




		Der Xandi het in aller Wält nüt begriffe. Jitz sitzt er da scho di längschti Zyt uf öppis Hölzigem — er weiß nid emal rächt was — und fahrt mit de Händen a nere Muuren ume. Stocknacht isch es. Er reckt mit der Hand i öppis gruusig Weichs, wie dünni lümpeligi Umhängli-Mousseline. Huß! Pfy Tüüfel! Es gramslet drinne. Jitz erscht erwachet er z’grächtem. Wo bin i o? — Aha, jitz chunnt’s ihm so nah-ti-nah, wie-n-er dert oben e ganz schwachi Heiteri ma underscheide. Wenn ihm nid der Griff i d’Spinnhuppele no jitz der ganz Lyb miech z’gramsle, so müeßt er schier lache. Im Chäller sitzt er und weiß nid, het er da ne Stund oder e Wuche lang gschlafe. Müed gnue wär er wahrhaftig gsi, wo-n-er mit sym Papa da abe cho isch. Und das isch so gange: Wo-n-er ihm gseit het, er söll emel ja no nid i ds Lächehuus übere, het’s der alt Herr halt doch welle zwänge. Wil er aber däm Züüg doch niene meh trouet het — er isch halt doch e chly ds under obe gsi vo allem usgstandene Chummer — het er absoluti dem Suhn zerscht no welle ga zeige, wo-n-er ds Silbergschirr, es Hämpfeli Gäld und ander Sache het verlochet gha — z’hinderscht hinden im Härdöpfelchäller. Er het mit mene Stemmysen es paar Bschüsichöpf usegchnüblet, der Härd hinder d’Härdöpfel gschüfelet und du alles schön wieder zuedeckt gha. Fei e chly 29 en Arbeit für so nen alte Herr. Jitz het emel du der Papa sy Rueh gha und isch zfride gsi, daß er dem Suhn het chönne zeige, wie-n-er zur Sach gluegt heigi. Und du het ihm der Xandi no d’Stägen uuf zündtet und us Angscht, es chönnt ihm öppis passiere, ne no zum Lächehuus begleitet. Der Herr Wagner het absolut nid welle, daß er mit ihm ynechömi, und er het ne müesse la gah. Aber nachhär isch er ihm doch dür d’Chuchi nachedüüßelet und het hinder der Stubetüren ynegüggelet.

		Das isch frylech en eigeti Condolänz gsi. Gseit het niemer nüt. Der Papa Wagner het bim Schyn vo mene trüeben Ampeli lang lang sy Lächema betrachtet. Es het ein würklech afange dunkt, der Tot sött jitz de bald frage: «Was wottsch eigetlech?» Di andere sy alli i de fyschteren Eggen umenand gsässe. Hätti nid hie und da eis gschnüpft, so hätti me chönne meine, si schlafe mit de Chöpf uf de Chneu. Ändlech het der Herr Wagner der Muetter Balz d’Hand drückt und isch wieder use. Der Xandi het grad no vor ihm här mögen etwütsche. Wort het er nid eis ghört; aber d’Art und Wys, wie hinder em Herr d’Türen isch zueta worde, isch dütlecher gsi als luti Wort.

		Der Papa het o uf em churze Wäg zum Herrehuus nüt gseit. Er isch überno gsi und het nume no «guet Nacht» gmürmet. Der Xandi het i ds Bett welle — dänk me sech das Fescht! Ändlech wieder i nes subers warms Bett! Da merkt er, daß er sy Uhr mit dem Petschaft nümmen im Gilet het. Nid daß er ohni die nid hätti chönne 30 schlafe; aber jitz het er doch no welle wüsse, öb si-n-ihm underwägs abhande cho oder villicht numen im Chäller unden us em Täschli gfalle sygi. Und drum isch er no einisch abe, trotz syr furchtbare Müedigkeit. Bim Nacheluege zwüsche de Bsetzisteinen isch ihm d’Cherzen umgfallen und glösche. E Momänt het er gstudiert, wo-n-er düre söll, het d’Türe nid gfunden und isch abgsässe, und du het’s ne halt ume gno. —

		Jitz aber use, us däm Loch! E Wolfshunger het ne z’vollem zue sech bracht. Er het lut ginet und derzue d’Türe gsuecht. Da ghört er dusse, vor em Chällerloch, Stimme. D’Mädlen isch es gsi, wo a ds Huus ufe grüeft het: «Herr Wagner, Herr Wagner! Es isch myseech e Franzos im Chäller.»

		«He du Babi! Das isch, dänk, der jung Herr», het’s obenabe g’antwortet. Dem Herr Wagner isch undereinisch z’Sinn cho, es chönnt am Änd nächti no öppis gange sy da unde. Wo si am Morge niene kei Xandi gseh hei und sys Bett no nid agrüehrt gsi isch, hei si nüt anders dänkt, als er sygi ume furt. Jitz isch me gleitig ga uftue und het zum zwöitemal es Wiederfinde chönne fyre. Das isch du frylech e chly weniger gfreut usgfallen als ds geschtrige. Der Xandi isch agruret worde, was er eigetlech nächti no heigi z’sueche gha da unde. «Du wirsch wohl no möge gwarte, bis me dä Bättel wieder darf uslochen und versorge, wo-n-er highört! I ha überhoupt es Inventar dervo gmacht. Es lyt i mym Bureau im oberschte Schublädli 31 rächts. Dert findsch es de einisch, wenn i d’Ouge zueta ha. Vorhär bruuchsch es nid!»

		«Eh aber, Papa, a das han i gar nid dänkt! Nei, aber i ha my Uhr mit allem, was dranne hanget, verloren und ha welle ga luege, öb si mer öppe dert unden usegfalle syg.»

		«Und?»

		«Äbe han i se nid gfunde. I mueß se-n-underwägs verlore ha oder villicht vorigi Nacht im Wald ob Chäsertz.»

		«Und hesch der ganz Tag nüt gmerkt? Du chönntisch’s de schynt’s no ohni Uhr mache, du Träll!»

		«Si isch scho lang nümme gange. Wär wett eim i settige Zyte so öppis umemache? Und us Vorsorg han i se ganz i Sack ynegstoße gha. Und geschter han i sowieso nid der Wyl gha, a settig Sache z’dänke.»

		«Ja nu, jitz hesch es halt. Du hesch de bi allem Päch geng no nes uverschants Gfell. Ds Samis Lycht hesch jitz grad schön versuumt. ’s isch jitz bald Vieri. Am Zwöi hei mer ne begrabe.»

		«Het jitz das scho müesse sy?»

		«Höchschti Zyt isch es gsi. Wenn eine däwäg zuegrichtet isch, cha me ne de nid no lang im Huus bhalte. — I bi froh, isch es übere, i cha der’s nume säge, Schläck isch es keine gsi, derby z’stah. Es syn ere dagsi, si hei mi agluegt, prezys wie wenn i ne töt hätti. Und es dunkt mi doch, er heigi nüt gha z’chlage, der Sami. I ha nie nüt dervo gmerkt, 32 daß er öppis gäge mi gha hätti. Aber jitz isch halt alles verhunzt und verhetzt.»

		Nach em z’Abe sy di beide Herre trüebsälig am Kaminfüür gsässe. — Was jitz? Was jitz? Das isch ds Thema vo jedem Gspräch gsi, und derby sy si enand nid juscht neechercho. Der alt Herr het usegspürt, daß sy Suhn nume halb derby isch, wenn er erörteret het, wie me sich und sy Sach am beschten i Sicherheit bringi, mit Flieh oder Druffsitze, und das het ne g’ergeret. «So syd dir äbe», het er gschmählt, «ds junge Volk vo hüttzutag. Dervo läbe, ja, das gfiel ech — und dir meinet de no gradeinisch, es verstand sech vo sälber — aber daß euereis der chly Finger lüpfti, für ’s binenand z’bhalte — bhüet is!»

		Und het der Xandi sech erloubt z’säge, me wetti scho hälfen und luege, so het er zum Bscheid übercho: «Ja äbe, das kennt me. Das gäb es schöns Gchafel. Das gäb e Fuehrwärcherei, daß es dem Tüüfel drab gruuseti, wenn men euch ließ la mache. Und na drüüne Jahre, wenn nüt meh da wäri, so müeßte doch mir Alte d’Schuld sy an allem.»

		Wie het da der Xandi dörfe dra dänke, mit däm usez’rücke, wo-n-ihm jitz z’oberscht uf em Härz glägen isch?



		A mene Märittag — es het bald grägnet, bald gschneit und isch mit Chuten und Pfuuse wie Mählstoub de Bärge nah gfahre — isch emel o i nere Wirtschaft am Bärntor z’Thun d’Frag «Was jitz?» erörteret worde. ’s isch nüt gangen a däm 33 Märit. Kei Möntsch het mit War vüre welle. Niemer het öppis anders begährt als Neuigkeite, und o i däm Punkt het’s ekei gfreute Handel welle gä, gäb wie lang si jitze da am Schärme scho drann umegrupft hei.

		«Si wotte si mit Schyn no wehre, im Oberland?» het e Gwunderigen us em Gwatt gfragt.

		«Ja, Tüüfelsdräck», het er vo mene Rächtsagänt umen übercho, «wär wett sech jitz no wehre? Die sölle sech still ha!»

		«He, es sy doch Herre vo Bärn uehe, für das verloffne Volch wieder zsämez’trummle.»

		«Die sölle froh sy, wenn men ihne nid d’Grinde vertromet.»

		«I meine’s o», hänkt der Wirt y. «Jitz cha me nüt Gschyders mache, weder der neue Regierig hälfe.»

		«Ja», hilft der Agänt, «het me der Franzos ynegla, so mueß men ihm jitz nid vor de Füeße sy. Löle wäre mer, wenn mer nid mit beidne Hände würde zuegryffen und is z’Nutze mieche, was si bringe. ’s isch öppe dumm gnue gsi, daß me no probiert het, sech z’wehre. Das het o nume dene verbohrete donners Paderizier z’Bärn unde chönne z’Sinn cho. Was isch derby usecho, was Cheibs? Mir hei’s ja geng gseit. Aber da het me lang chönne brüele. Nume mir hei di schlächte Hüng sölle sy. U jitz? Jedem aparti sötti me ga der Gring yschla, so mänge daß no dasume gnoppet.»

		Jitz stellt der Bieri Hans ab der Mürgge ds Glas ab, daß alli d’Chöpf ufhei, wie ne Truppele 34 Schaf vor mene frömde Hund. «Da bin i angerer Meinig», seit er, «we me brav zsämegstange wär, so hätti mer se möge, di Gabiänggle. Hei mer se-n-öppe nid z’Neuenegg scho über ds Bort ab gha, he? U we nid euer Gattig Lüt hingerumen alls ungerenangere gmacht hätte, so wäre mer mit ne fertig worde, so gwüß daß i hie hocke. U wäge dessi, was is der Franzos Guets bringt, so man i gwarte.»

		Ihrere zwee drei hei ds Muul zum Lache verzoge. Aber der Huuffe het afa woulen und chältsche, daß niemer meh sys eigete Wort verstande het. Jitz isch es erscht rächt losgange mit Rüehme, was me z’erwarte heig. Me müessi sech nume derzue ha. «D’Gringen uuf u usegheusche!» isch d’Losung gsi. «Nume nüt meh zalt! Nüt meh zeiset! Nüt meh zähntet!»

		«Löt se nume la mache, d’Franzose!» het der Agänt grate. Und der Wirt het ne no überbrüelet: «Nei, nid la mache! Mer wei ne der Mutz ha, daß si-n-ihm der Cheischt z’vollem chönnen usdrücke!»

		Das ungfähr isch der Same gsi, wo der Hansueli Balz heibracht het vom Märit.

		«Du wirsch di aber mit Dampe versuumt ha», het d’Muetter ufbegährt mit ihm, wo-n-er mit lääre Hände hei cho isch und gseit het, es sygi o allerwälts nüt gsi z’finde, es gäb niemer nüt use.

		«So chunnt me nid ab Fläck», het d’Muetter fürgfahre, «ds anger Mal gangen i de sälber.»

		«Plag di nume nid z’hert, Muetter», tröschtet der Hansueli. «Es chunnt jitz de sowieso angers. 35 Es lugget jitz de. Me wird’s de scho möge gspüre, wenn me nümme mueß zeise.»

		«Was nümme zeise?»

		«Ja, lue mi nume nid so bös a! Es wird alls abglöst. Es bruucht niemer nüt meh z’zale.»

		«Du gloubsch nen o geng alls, du, wie wenn’s us der Bibel chäm. Mer wei de luege. Gang du jitz afen öppis ga tue. Chrischten u Lisebeth möge ja so schier nid gfahre mit Umestäche. Wo hesch der Chlöusi?»

		«E, er wird öppe ds schlächter Hemmli sy ga alege.»

		«Gang jitz, Stopfi!»

		Was der Hansueli no alles agstellt het, isch nie chündts worde. Scho bald nache zum z’Mittag isch es gsi, wo-n-er ändlech i d’Pfaffehalden ufecho isch.

		Der Chrischte het, ohni numen ufz’luege, gfragt: «Mas hesch mit dem Chlöusi agstellt?»

		«Wo isch er o?»

		Ds Lisebethli strycht sech di schwarze Chrüseli us der Stirnen und lachet e chly verdrückt. «Gang lue dert niden i der Brächhütte!» Der Hansueli het derglyche ta, es nähm ne gar nid wunder. Was öppe dert unde vor sech gangi, het er grad errate — und afa dryhoue mit dem Charscht. Het’s ihm öppe nid sälber bi jedem Hieb e chly wehta im Chopf obe? No weniger agnähm isch es ihm gsi, z’gspüre, wie toub der Chrischten über ihn isch.

		Wo’s a der Chilche ds Zeiche lütet, schlat er der Charscht y und geit zur Brächhütte. Da hocket 36 sy Chlöusi gybeligrüen uf mene Huuffe Hanfghüder und luegt dry, wie wenn’s a ds Stärbe gieng.

		«Masch du nid meh erlyde weder eso? Wenn i das gwüßt hätt! — Seh, häb uuf u nimm di e chly zsäme!»

		«Du bisch halt o ne Löl, e zweiete», macht der Chrischte zu sym Brueder. «Du weisch ja, daß er’s nid gwanet isch, Wy z’treiche u de no so i lääre Magen yhe.»

		«Es wär si o derwärt, wäge so mene Schlückeli! — Seh jitz! Enangerena, uuf! — U daß d’mer nüt derglyche tuesch bi’r Muetter! Süsch will der de zeige, wo d’Chatz im Strou hocket. — Vüre mit der!»

		Der Chlöusi het e Stupf übercho und isch use-gschnaagget. Und wil er e schuderhafti Angscht het gha, ’s mit dem Hansueli z’verderbe, wo ne geng öppehi mitgno het, isch er vor ne här der Bärg ab tschalpet, alli Gredi uf e Brunne zue, und het der Chopf under d’Röhre gha. Er het gmeint, es heig ne niemer gseh. Aber undereinisch seit’s näben ihm: «Eh, du myn Gott, Bueb! Wie gsehsch du uus! Wo fählt’s?» D’Muetter het nen i ds Huus gmuschteret und’s richtig bald usegha, was gangen isch. Das het du nes luschtigs z’Mittag gä. Emel für ds Lisebethli, wo geng sy Freud dranne gha het, wenn d’Muetter eim vo de Buebe der Marsch gmacht het. Es het zwar kei Ton vo sech gä. Aber syni Chrälli-Ouge müesse dütlech gnue gredt ha, sünsch hätt’s nid nachhär, uf em Wäg zur Pfaffehalde, dem Hansueli syni unerchannte 37 Finger i de Chrusle z’gspüren übercho. «Hör uuf! Uflat!» het’s brüelet. Aber är het nid nahgla. Halb im Gspaß, halb im Ärnscht het er’s ghuschet und gschüttlet und gseit: «Ds angermal däichsch de dra, du donners Tääschli du.» Er het’s erscht wieder la gah, wo der Chrischte der Bärg uuf cho isch.

		Ds Lisebethli het nid gwüßt, söll’s töubbelen oder lache. Eigetlech hätt’s Grund gnue gha, dem Hansueli z’duble. ’s isch afangen i ds Guettuech cho, was er sech mit ihm erloubt het. Aber me hätti würklech chönne meine, wie unerchannter er mit ihm umgangi, descht lieber heig’s ne.

		A mene Sunntigabe, um ds Vernachten ume, sy si i der Stube gsässe, d’Muetter Balz am Fänschter und näben ere der Chlöusi. Der Hansueli isch uf der Ofechunscht gläge, und derby isch es i der Stube so still gsi, daß me jedes Lärmeli ghört het, wo ds Lisebethli bim Dänneruumen i der Chuchi usse mit dem Gschirr gmacht het. Und doch het’s albe no hübscheli gmacht mit der Sach, wenn d’Muetter umewäg gsi isch. Der Chrischte het me niene gwüßt, trotzdäm es weder im Stall, no sünsch a menen Ort meh öppis z’tüe gä het. Jedes isch synen eigete Gedanke nachegange. Daß d’Muetter sech albeneinisch mit dem Lumpen über d’Ouge gfahren isch und sträng zum Fänschter usgluegt het, isch niemerem ungwanet gsi. Me het ja wohl gwüßt, daß d’Längizyti nam Vatter über se cho isch, sobald si nid grad en Arbeit underhänds gha het. Aber es isch äbe nid nume ds 38 gwöhnleche Witfroueleid gsi. ’s isch nümme wie albe, het si geng und geng wieder dänkt. Der Vatter het di Buebe so schön in Egi gha, und so gwüß daß über Tag öppis Ungrads gscheh isch, so het am Aben alles wieder der glych Fade gspunne. Und jitz? —

		«Los jitz, Muetter», seit ändlech der Hansueli, «du söttisch das nid versuume. I ha mer das Züüg no einisch überleit. Ds Guet ertreiti emel vierezwänzg Höuptli. U jitz hei mer bloß acht Chüe. Das isch ja nüt! U jitz wär eso gueti Glägeheit. I will nüt säge vome Dotze. Aber emel afe so vieri feufi. Du findsch de nid gschwing wieder settegi.»

		«Gang mer doch», antwortet’s vom Fänschter här. «Du bischt e Fandaschti. Wenn d’no siegisch eis oder zwü! Aber wo sinnisch o hi? Du weisch ja, der Vatter sälig hätt si bsägnet. Der Herr gsuch so öppis nid gärn, u lue, wenn i scho wett, i hätti ja ds Gäld nid. Uf der War mueß me nüt schuldig blybe!»

		«Eh du tuesch emel o geng eso nötlig. Es isch Gäld meh weder gnue da.»

		«Ja, meh weder gnue! — U de der Lächezeis?»

		Jitz gumpet der Hansueli uf d’Füeß und chunnt bis z’mitts i d’Stube. «Tuusigdonner! We d’mer’s doch o einisch gloube wettisch, daß es jitz mit däm uus u fertig isch!»

		«I ha der’s scho gseit, du sygisch lätz brichtet. Tue di nume nid versünge, Hansueli!»

		«U wenn i hundertmal lätz brichtet wär u mer notti zeise müeßte, so hätt er der Wyl z’warte, dä 39 Sürmel. Jitz chöi mir säge, wenn daß es is passi. Mer wei doch o nid di enzige Löle sy z’änetum!»

		«Ja, frag ume z’änetum, si würde der’s de scho säge! Me mueß halt di rächte Lüt frage, nid di Brüeline, wo geng plethe, was nen einisch ertroumet isch.»

		«Mira, i cha ja schwyge. Aber wenn de drob nah-ti-nah alls z’Schande geit, so chömet mer de nid, du u Chrischte.»

		«Säg mer nume nüt. Chrischte het sy Sach no geng rächt gmacht u het Verstang für zwee.»

		«Er meint’s emel; aber er isch e Schlarpi vo dertnache. Er isch o eine vo dene, wo meine, es töti se, we si einisch der Gring ufhätten u chly luegte, was i der Wält geit. We dir mi o numen einisch e chly ließit la mache! Grad du, Muetter, du müeßtisch o minger gnue tue. Es verdräjt ein ja fei, we me däm eso mueß zueluege u gsuch’s angers z’mache. — Wart nume, dir däichet de einisch no a mi, we der de z’vollem usgschunten u erlächnet syd.»

		Mit däm isch er usen und het d’Türe hinder sech zuegschlage. Aber grad druuf tuet er se wieder uuf. Uheimelig schwarz isch er da vor der rote Heiteri us em Füürplatz gstande. «Für was Donners het der Vatter müesse ds Läbe la? Hei si’s öppe verdienet, daß mir is o no für se löj la erwörgge?»

		«Red doch o nid so!» seit d’Muetter; aber d’Türen isch scho wieder i ds Schloß gfalle, und du het me ne dusse no zum Lisebeth ghöre säge: «’s isch nüt mit ere z’mache. Si wott nid heiter gseh.»

		40 Settig Sache het di armi Frou vo Tag zu Tag meh z’ghören übercho. Der Hansueli het nere’s nid us Tüüfelsüchtigi gseit, im Gägeteil, er het derby nüt anders im Sinn gha, als der Muetter ds Läbe liechter z’mache, und nid gmerkt, daß es nere schwärer und schwärer wird. Ja, für was het der Sami müessen umcho? het sech albe ds Eisi gfragt. Der lieb Gott weiß, warum ’s grad ihn breicht het. Aber eis het d’Muetter Balz nid vergässe: Er het sech lang bsunne, der Vatter, öb er o z’Chrieg söll. Me het ihm vo allne Syte gseit: «Was wottsch o, du hesch afe zwee Buebe drin. Lue du zu dyr Sach!» Aber wo du ds letscht Zeichen ergangen und ’s uf d’Gnepfi cho isch, het er gseit: «Un es darf nid sy, daß Frömdi i der Schwyz regiere!» Der Bueb het er mer hinger em Tisch vüre gschrisse, für ne ga darz’gheie, wie Abraham der Isaak. «Trouit ne nid, trouit ne nid!» het er geng gmacht, we si albe gseit hei, me sött se-n-yhela. — Das isch ds Vatters Meinig gsi. U mi düecht’s geng, we me für ne Sach ds Läbe ma härgä, so sött si nid lätz sy.

		Im Herrehuus änen isch es stiller, aber o nid viel gmüetlecher zuegange. Vo Tag zu Tag het der Xandi uf ne schicklechen Ougeblick passet, für mit sym Härzeswunsch use z’rücke, und wie länger, descht unmüglecher isch es ihm vorcho. Nümme zum Ushalte het’s ne dunkt. Uf jedem Ruehbett, uf jedem Höck isch en andere Sorgegeischt gsässen und het mit dem Chopf gwaggelet, sobald me nume dra dänkt het ds Muul ufz’tue.

		41 Nume für einisch wieder dünneri Luft z’schnuufe, het der Xandi ei Tag gseit, er well a d’Änglischbärgegg sy Uhr ga sueche. «Dumms Züüg!» het’s gheiße, «hättisch besser Sorg gha. Jitz hesch halt e Lätzge.» En andere Tag isch es ihm grate, ga Chise z’ertrünne, für nam Ruedi Effinger z’frage. Er sygi am füfte Merze gfangen und i ds Elsaß usegfüehrt worde, het men ihm brichtet. Also isch da o nüt gsi z’welle. Wieder en andere Tag isch er ga Thun zum Houpme Chneubüehler, wo, vo de Landstürmer mit Hellebarde halb z’Tod gschlage, bi mene Herr Scheidegger glägen isch. Dä het emel du chly gwüßt z’erzelle, aber o nid juscht zum Uschlepfe. Uf em Heiwäg isch du der Xandi schlüssig worde, jitz müeß gredt sy, choschti’s, was es well, und er het scho alles rächt styf binenandere gha zum Uspacke. Wo-n-er aber im Gang der Huet a Nagel hänkt, ghört er i der Äßstube rede. Was isch jitz das? D’Frou Balz. Mira! Früschi Luft uf Hut und Chleid und chäche Vorsatz i den Ouge, geit er yne.

		Ds Eisi sitzt, wie’s ne dunkt, e chly zsämeghouen uf mene Stuehl näbem Äßtisch, und der Papa drei Schritt vor nere, mit gspreizte Bei und d’Händ uf em Rüggen under em Chleid. Er het di Verhörpositur afange gkennt. Ohni Lut z’gä, het er sech am Ofen ufpflanzet und glost. Erscht jitz achtet er, daß näbe der Frou es Hämpfeli Gäld uf em Tisch lyt.

		«Ja und jitz, was meinsch, was gah sötti?» fragt der Herr Wagner.

		42 «Es isch mer afen alls glych», antwortet d’Frou Balz und wüscht sech d’Ouge. «Aber so isch es nümme zum Derbysy. Wenn der Herr Wagner ds Zuetroue het u’s mit Hansueli wott probiere, so miera. I was schickt me sech nid, we’s sy mueß. Weder was de us Chrischti wird, weiß i nid. Duure tät er mi. U so, wie-n-i ne chenne... Er nimmt o geng alls eso grüüsli schwär. Di Mal isch er is ja scho gäg der Aaren abe glüffe.»

		Was si wyter no seit, versteit der Xandi nid, es geit im Brieggen under. Er isch afangen ergerlech worde. Jedes-, aber o jedesmal, wenn er en Alouf gno het, isch ihm wieder öppis derzwüsche cho. Der Jammer vo der brave Frou het ihm wieder der ganz élan gno.

		Der Papa Wagner gygampfet es Chehrli uf Absätzen und Fueßballe, und du seit er: «Schad isch es für e Hansueli. En uwatligen isch er geng gsi, aber daß er Löls gnue wär, für sech däwäg la änenume z’lüpfe, hätt i nid dänkt. Ja nu, so frylech wott i nüt mit ihm z’tüe ha. Du channsch ihm’s afe säge, Eisi. I wott mer’s jitz no chly überlege, aber i gloube geng, es sygi gschyder» — bi däne Worte luegt der Herr Wagner über ds Balz Eisi wäg, uf sy Suhn — «mir löje das Lächne la sy und nähme d’Sach wieder sälber i d’Finger.»

		Jitz fat’s dem Xandi ganz unvermuetet afa tage. Mhm, het er sech überleit, das wär e Rank.

		Der Papa het d’Frou Balz verschickt, und du chunnt er o a Ofe, aber uf di anderi Syte, so daß der eint hie use, der ander dert use luegt. E Zytlang 43 blybt es still, und juscht, wo der Xandi sys Sprüchli zwäggchöuet het, seit der Papa: «Ja, das wär ds Beschte.» Er macht rächtsum und steit mit syne chalte blauen Ouge vor em Xandi.

		«Lue jitz», seit er, «wenn du mer glost hättisch, so wär mer di Gschicht erspart blibe. I hätti gar nie agfange mit mene Lächema, und du hättisch underdessen öppis glehrt. Aber afin, es isch no nid alles versuumt. Mer wei hoffe, der lieb Gott gäb mer no so lang z’läbe, daß i di no chly brichte cha. Am Chrischte hättisch e guete Meischterchnächt. Und ds Eisi mit dene beidne zwöiter Eh cha o dablybe. Aber der Hansueli wott i nid. Dä söll’s jitz mira probiere mit syne Wältverbesserer!»

		«Es isch mir rächt eso», seit der Xandi, «es breicht sech guet. Für nen Ortbüehl-Büri hätt i nämlech afange gluegt.»

		Das het es paar Ouge gä bim Papa! Ganz wyt vüre heltet er und seit: «Du wirsch doch nid a ds Hürate dänke?»

		«Daß Ech das e chly gspäßig vorchunnt, wunderet mi nid, Papa. Es isch mer leid, daß... oder eigetlech nei, es isch mer gar nid leid, daß Majeschtät Amor kei Rücksicht nimmt uf d’Zytlöuft.»

		Der Herr Wagner spaziert dür d’Stuben uus. «Dä arm Bueb het halt doch öppis vom Unggle Stöffi. Dä wär ganz im Stand gsi, so öppis ga z’mache», brümelet er vor sech häre.

		«Dir heit ja bis jitz nüt gäge myni bsunderen Absichte gha, Papa. Syd Dir nid synerzyt ga Ins abe cho, für...»

		44 «Ja frylech, das wohl. Aber du bisch sälber d’Schuld, daß z’sälbisch nüt druus worden isch. Und sider hei si d’Wält ds under obe gheit.»

		«Äbe, und dasmal han i jitz einisch ds Gfell gha, daß bi der Rumplete my Sach obenuuf isch cho z’lige.»

		«Wieso?»

		«He, wil ds Madeleine Herbort für mi frei worden isch.»

		«Und du meinsch, es wetti di?»

		«I weiß es sogar.»

		«Das wär nid übel, Bueb. Aber jitz darf me doch würklech vo settigem no nid rede.»

		«’s isch scho chly gschwind. Aber es wär de o ungschickt, wenn men öppis versuumti.»

		Je länger, descht läbiger isch der Papa d’Stuben uuf und ab und het nume geng der Chopf gschüttlet, und wie meh, daß er ne gschüttlet het, descht meh isch d’Heiteri vürecho, und zletscht het er fascht so heiter drygluegt wie der Suhn. Und bim z’Mittagässe hätti me schier chönne meine, der Herr Wagner heigi dä Vormittag Wy abzoge, so viel het er glachet.





III.




		D’Gutsche, nätti Gschirr, sogar es Bündteli schöni Livrey-Chnöpf het me no gha us der gueten alte Zyt, chly altmodisch, aber descht vürnähmer, nume keini assortierte Roß meh. Aber der glänzigscht Wappechnopf nützt eim nüt im Schublädli. Wenn er sy Zwäck söll erfülle, mueß men es Chleid la dra mache. Das het der Xandi Wagner begriffe, und er het nid lugg gla, bis ihm e Herr Chnächtehofer z’Thun es glänzig schwarzes Paar Erlebacher und e Gutschner vo aständiger Figur für nes paar Tag verliche het. Wäge den usichere Zyte het er ihm derfür fascht d’Seel müesse verschrybe, und der Papa het vom Morge bis zum Aben ufbegährt über dä Uverstand. Aber er hätti nid müessen en erfahrene Ma sy, hätt er welle lougne, daß me sit unvordänkleche Zyte d’Müüs mit Späck faji.

		Di lybhaftigi Verbunscht het müesse zuegä, daß es na öppisem usgseji, wo du ändlech uf der Bärnstraß di glahrigi Aprillesunnen uf där Zylete vo Gutschnerchnöpfe zwitzeret het. Und no wermer het’s zündtet us den Ouge vo Vatter und Suhn, wo zweene Hochzyter z’trotz gsunntiget i der neu firnisierte Berline gsässe sy.

		Z’Allmedingen isch der Xandi, wie verabredet, usgstige. Er het zur Frou Willading sölle ga der 46 Bscheid abwarte, währed der Papa z’Märchligen unden isch ga der Brutwärber mache.

		«Häb mer de d’Düüme», seit der Herr Wagner, «das isch d’s Mindischte, wo du channsch mache.» Und währed der Suhn no einisch vom Straßebord uus das Equipage betrachtet und meint, es chönni ganz gwüß der nötig Ydruck nid verfähle, seit der Papa mit mene tiefe Süüfzger: «Es isch mer eifach nid wohl i däm Chaschte.»

		E Viertelstund später isch der Wage flott um e runde Hofweier umen am Herrehuus vo Märchlige vorgfahre. Ds erschte, was der Herr Wagner erblickt, isch e französische Husar, wo grittligen uf nere Fänschtersimse sitzt, sys blaue Bei lat überuus hangen und tubaket. Und wie-n-er usstygt, steit e junge Herr da. Der Herr Gatschet vo Grächwyl isch es, e Kamerad vom Xandi, wo albe di Houderete vo der Maréchale mitgmacht het. Dä grüeßt gar höflech. Er isch dem Herr Wagner grad rächt cho. Me het sech e chly müesse versuume, gäb men i ds Huus isch, damit womüglech öpper chömm cho gwunderen und di schöni Gutsche gseji. Natürlech isch me cho luege, wenn me Reder uf em Grien ghört het, und der Trab vo den Erlebacher het ja scho vo wytem ds Huus alarmiert. Wär alles ussert dem Husar zu de Fänschter usluegt, cha der Papa Wagner nid errate, aber er het eso ds Gfüehl, ds ganz Huus syg eis Oug, und er seit zu sich sälber: «Jitz nume debout, Vincenz!»

		Da seit der Herr Gatschet mit mene Blick uf d’Roß: «Das sy dem Chnächtehofer syni.»

		47 Dem Papa Wagner zuckt’s nume so i der Hand. Zwänzig Jahr jünger, und er hätt ihm e Chlapf ghoue. — Aber mit welem Rächt eigetlech? Het er öppe nid di puri Wahrheit gseit? Da han i’s halt jitz. Me bruucht würklech numen einisch däm junge Volk z’lieb sym eigete guete Geischt untreu z’wärde, so nimmt’s ein undenuus, und me sitzt i der Gülle. So isch es ihm dür e Chopf gfahre, und für sech nid länger wie ne Verchleidete vorz’cho, antwortet er: «Ja, Dir heit’s errate, es sy dem Chnächtehofer syni. I ha keini meh.» Es chunnt ihm jitz erscht rächt z’Sinn, daß sech ja niemer meh bruuchi z’geniere, wenn er keini zwöi Roß im Stall heig. Afin, er het nümme Zyt, dadrüber nachez’dänke. Währeddäm me nen i ds Sääli füehrt, rytet ihm scho en andere Chummer uf em Äcke: Was het überhoupt dä Gatschet hie z’tüe?

		Und wie’s de so geit, wenn men öppis mueß ga verfächte, wo eim nid ganz guet sitzt und irged a menen Ort ripset, so schießt’s ihm dür e Sinn: Tant pis, wenn i z’spät chume, so bin i nes Gschär los. D’Wält wird wäge däm no nid umgheie.

		Also jitz i ds Sääli. Da sy der Herr Ryhiner und sy Frou gstande, grau und verschinen und so höflech, daß es eine hätti chönne tschudere. I däne Tage het me z’Bärn ds Lache verlehrt gha; jede het der ander agluegt, wie wenn er wetti säge: gället, wie schröcklech! — Und jitz hie! Me het sech’s ja chönnen a de Finger abzelle, warum der Herr Wagner chunnt. Für das het niemer bruuche 48 ds Muul ufz’tue. Alles, was me vo Redesarte voruus gschickt het, isch nume gsi, für ein no närvöser z’mache.

		«Heit Dir o Yquartierung im Ortbüehl?» fragt der Herr Gabriel.

		«Bis jitz nid. Dir heit e Husar?»

		«E Husar? — I wär froh. Chömet, lueget!»

		Der Herr Ryhiner füehrt sy Visiten i d’Näbedstube, wo me der Blick i d’Allee zum Lächehuus het. — Potz Wätterli! Da het’s grad usgseh wie ne Roßmärit. Vo Boum zu Boum sy Seili gspannet gsi — der Frou Rosine-n-ihri Wöschseili — und Roß dra bunde, emel zwöi Dotze. Und derzwüsche Husaren i bruune Jagge mit wyße Schnüer und blaue Hose. Si sy am Strigle gsi und hei zwüschenynen allerhand Faxe tribe. Der alte sandsteinige «Psyche» am Änd vom gazon hei si ne Kolpak ufgsetzt und e Sabel um di vermiescheti Taille gschnallet gha.

		«Sapperlot, Herr Ryhiner», seit der Papa Wagner, «das isch allwäg ekei gfreuti Gaschtig, di Züpfebuebe!»

		«Jitz geit’s ume», süüfzet der Herr Gabriel, «es isch en ordleche Bursch vo mene Lütenäntli da, Poussin heißt er neume. Mit däm isch usz’cho.»

		«I gloub, i heig nen under em Fänschter gseh.»

		«Ah nei, i weiß nid, wo-n-er sech umetrybt. Dä dobe, wo Dir gseh heit, isch chrank. — Nei, aber di erschti Zyt isch es nid zum Ushalte gsi. Niene isch me sicher gsi vor ne. Meinet Dir, das 49 Lumpepack wär zfride gsi mit däm, was mir sälber ässe? Me mueß nen emel o däselen und chrättele.»

		«Ja, und de das Losamänt!» chlagt d’Frou Ryhiner. «Di erschti Nacht hei mer der Offizier i der obere Hofstube gha. Wär aber am andere Morge vo Stube zu Stube geit und befiehlt, wo men ihm söll bette, isch my Franzos gsi.»

		«Däm hätt i aber gseit, wo-n-er highört, wolle!»

		«Tja. Dir höret uuf, my Liebe», seit der Herr Ryhiner. «Üsereine het nüt meh z’säge. Jitz mueß me scho froh sy, wenn me nid sälber i Stall uf ds Strou gschickt wird. — Zum Glück het dä guet Chateauvieux das nümmen erläbt. Und si het o ne gueti Nase gha, d’Maréchale, daß si ga Grächwyl züglet isch. Der jung Gatschet het is juscht di erschte nouvelles vo nere bracht. Er mueß sech dä Namittag z’Bärn ga stelle zur Helvetische Legion; aber tüet emel de nüt derglyche! Er wäri neue lieber zum Roverea gange. Dir wüsset ja, dä wott jitz mit den Öschtrycher gäge d’Franzose marschiere. Si hoffe neue gar, es sygi öppis z’mache.»

		Es het der Herr Gabriel dunkt, dä Bricht machi dem Herr Wagner Freud, und drum fahrt er grad furt: «Weiß nid, weiß nid. I troue der Gschicht no nid rächt. Jedefalls tuet me momäntan gschyder, sech mit de Franzosen uf ne müglechscht guete Fueß z’stelle. Es geit mer heillos gäge Strich, aber was weit Der? Es nützt grad gar nüt, sech z’wehre. Dir wärdet gseh: jitz geit’s de erscht rächt los mit Kontributione. Da geit’s allne dene, wo ne d’Zänd zeigt hei, nume no descht übler.»

		50 «I gloub, es chömm exakt uf eis use, öb me ne d’Zänd zeigt oder der Balg strycht, Herr Ryhiner.»

		«Villicht wohl.»

		Me het natürlech der Herr Wagner müesse zu mene Täller Suppe bhalte. Er het gar nüt derglyche ta, daß er ga Bärn ynen oder sünscht öppehi wetti, wie me ghoffet het. Und wo d’Frou Ryhiner en passant het welle ga säge, si sölle doch dem Herr Wagner syni Roß e chly ystelle, het nere di schöni Gutsche scho di lääri Diechslen etgägegstreckt: «Frou Rosine, wenn Dir meinet!»

		Ja, d’Frou Rosine het bis jitz no nid gwüßt gha, daß so nes dumms Möbel wie ne Gutschediechsle cha rede, dütlecher als eim lieb isch. Wenn’s nume scho übere wär, het si geng dänkt. Me müeßti nid en erfahreni Frou sy, wenn me so amene Herr nid amerkti, daß er mit öppis Grüüslechem möcht accouchieren und nid weiß wie. Der Papa Wagner isch nere ganz lieb worde, so het er se duuret. Wär si allei gsi mit ihm, si hätt scho gwüßt abz’hälfe, vowäge si het dänkt, si wetti jitz de sälber di Gschicht chäm einisch über Ort, so hätti me Rueh.

		Dummerwys isch du halt o der Herr Gatschet zum Ässe dablibe, so daß men i der Konversation wohl oder übel zu Chrieg und Politik het müesse Zueflucht näh. Aber nam erschte Glas Wy het du doch der Herr Wagner en allererschten Alouf gno: «Wo heit Der Eui Pflegtochter, Frou Ryhiner?»

		51 Het er sech’s numen ybildet oder het der Herr Gatschet mit Schadefreud uf ds Herr Ryhiners gluegt? Item, der Herr Gabriel seit: «Mer hei se müesse vor de Franzose verstecke. Es isch zwar uf ne Wäg no schier schad, vowäge, dä Poussin frißt nere-n-us der Hand und tät nere-n-alles z’lieb. Aber äbe juscht drum... Dir begryffet?»

		Und d’Frou Rosine besseret i der Uskunft nache: «Mer hei se zu Verwandten i der Nachbarschaft ta.»

		Chuum über d’Zunge, het nere di Offehärzigkeit e bösi Hitz i Mage gjagt. Si het sech nid bruuche z’frage: «Hätt i ächt nüt sölle säge?» Ihre Ma het se mit syne Blicke für e ganze Räschte vom z’Mittag gschweigget.

		Der Herr Wagner hingäge het e länge länge Schluck Yvorne gno. Jitz mueß gredt sy, het er beschlossen und sech ob em Drübernachedänke mit der Frou Ryhiner i ds Schwyge teilt. Zum Glück isch gnue z’ässen uf em Tisch gsi, vowäge der Herr Gabriel het o hinderha mit de Wort, und der Herr Gatschet het dänkt, öppis eso vo mene längwylige Diner heig er de no nid erläbt. Nu, das het emel eis Guets gha: er het der allererscht schicklech Ougeblick erfasset, für ds Muul z’wüschen und z’gah.

		Di drü andere hei ihri Schwygsamkeit i ds Sääli übere züglet und wyterpraktiziert, bis der schwarz Café uf em Tisch gstanden isch.

		Bi der Schüüren äne het e Husar zur Sammlung blaset. E früsche Luft het di letschte dürre 52 Bletter dür e Garte gjagt, d’Sunne het zwüsche bländige Wulke warm uf e Stubebode gschine, und der Herr Wagner het a sym Gilet grupft, daß der Schnupf us de Rümpf gstoben isch. «Also», het er agsetzt, «Dir wärdet wohl errate ha, Herr Ryhiner, daß üsereine nid so mir nüt dir nüt zwöispännig im Land umenandere gutschiert. Euch zu Ehre han i vüregno, was sünsch hinder Schloß und Rigel blybe müeßt. — Also, wie gseit. Dir wärdet also errate ha... Afin, churz und guet, my Suhn het, wie Dir wohl wärdet gmerkt ha, en Inklination zu Euer liebeswürdige Pflegtochter. — I weiß nun wohl...»

		Der Herr Gabriel isch mit sym Stuehl e ganze Bitz hindertsi grütscht.

		«I weiß nun gar wohl und begryffe’s durchuus, Herr Ryhiner, daß me chönnti säge, es sygi jitz nid juscht der Momänt zu fiançailles. — Ja, zu fiançailles, um nüt Gringers geit’s, Frou Ryhiner. — Es sygi nid juscht der Momänt. I andere Verhältnisse sieg i das o. Aber... aber... vous me permettez, under den Umstände, wie mer se hie vor is hei, wär’s doch villicht nid so lätz, vo neren Usnahm z’rede. My Suhn isch i der Lag und im Begriff, ds Guet z’übernäh. Es isch schuldefrei und e Bsitz, wo sy Familie meh als nume ma ernehre. Einschtwyle wär i ja mit mynen Erfahrungen o no da. I würd mi zwar hindereha, für de Junge nid meh als nötig dryz’rede. Also d’Exischtänz wäri gsicheret, sogar wenn d’Jumpfer Herbort nid i der Lag sy sötti, öppis chönnen yz’chehre. 53 Das söll hie kei Rolle spile, es isch mer um nüt anders z’tüe, als mym Suhn e Frou z’verschaffe, wo qua Charakter und Rächtschaffeheit Garantie bietet für nes gfreuts Familieläbe. Und wil mer doch jitz einisch di unerhörti Chance hei, daß di zwöi ’s gar guet zsäme chönne, so dunkt’s mi, es sötti trotz der Ungunscht vo de Zyte z’verantworte sy, daß mir Alte ne der Wäg frei gäbe.

		Mir chöme geng meh uf di elteri Syte, Herr Ryhiner, und me tät halt doch einisch d’Ouge rüejiger zue, wenn me wüßt, daß di Jungen ihres Glück gfunde hei. Oder nid?»

		Der Herr Wagner het, zum Zeiche, daß er einschtwyle fertig sygi, sys schöne bluemete Gilet wieder glattzoge, und es het ne dunkt, d’Sunne mali so öppis wie nes Amen druuf. Und uf nes Amen ghört geng e stille Momänt voll andächtigem Bsinne. Stattdäm het der Herr Ryhiner chuum ds letschte Wort abgwartet, ja, er het ds Muul zur Antwort scho z’mitts i ds Herr Wagners wohlgsetzter Red ufta und ne numen us Korräktheit nid underbroche.

		«Ma foi, Herr Wagner», het er gseit, «me mueß frylech scho halb im Zulgchrache hinde daheime sy...»

		«Pardon, Herr Ryhiner, ds Ortbüehl... s’il vous plaît, chömet numen einisch cho luege!»

		«Im Zulgchrache — ou le bon dieu sait dans quel désert — für no nid gmerkt z’ha, was es gschlage het.»

		54 Der Herr Gabriel steit uuf, läng, bleich und chalt. Drei Schritt gäge ds Fänschter tuet er, wie wenn er a d’Heiteri müeßt, für syni Wort ga zsämez’sueche. Und du blaset ne der Nei-Luft wieder zueche, bis hert vor e Herr Wagner. Da het no kei Rank us syr Verwunderung use gfunde, so geit der Herr Ryhiner ume hindertsi bis z’mitts i d’Stube, schlat sech mit syr schöne Hand uf d’Stirne, luegt a d’Dili und seit: «Hürate! — Hürate!» Und jitz wieder e Schritt vüretsi, obenyne, d’Händ gäge Herr Wagner: «Wo... wo... wo me hütt nid weiß, ob mer nid morn, eine wie der ander — Bättler sy! — Bättler, Herr Wagner! Was isch hüttigstags di schönschti Fortun? — Wo öppis isch, hei d’Franzose d’Hand druffe!»

		«Ganz Euer Meinung, Herr Ryhiner!» Mit däm lüpft o der Papa Wagner, für nid länger alles obenabe z’übercho. «Ganz Euer Meinung! Uf Gäld und Papier isch kei Verlaß, wenn der Find am Diktieren isch. Um so meh — um so meh isch es Landguet z’schetze. Das treit mym Suhn niemer dervo.»

		«Ah, Herr Wagner, so tief no läbet Dir i den Illusione? — Eues Guet flügt nid dervo, sicher nid. Aber wär garantiert Ech, daß nid Dir morn dervo flüget? Dir schynet mer no kei Notion dervo z’ha, wie wyt der Arm vo üsne hüttige Befählshaber reckt.»

		«Mir sy de o no da, Herr Ryhiner. Mir wei de luege, wär üs uselüpft. Und zletscht und am Änd: Hanget de o alles numen a däm verfluechte 55 Mammon? Es dunkt mi, wo me sech so guet versteit und zsäme passet, wie üsi Chinder, sötti e junge, gsunde, agryfige Ma o no öppis gälte.»

		«I will d’Qualitäte vo Euem Suhn nid afächte, Herr Wagner, i ha chuum d’Ehr ne z’kenne; aber ma foi, ne vous en déplaise, i syr Verwandtschaft und Filiation weiß men emel o vo wunderlechen individus. I ha no nid der mindischt Bewys derfür, daß Eue Suhn haltet, was er Euch schynt z’verheiße. — Churz und guet: I bi verantwortlech für mys Pflegchind. Und wenn i für guet finde, nei z’säge, so blybt’s nei, und es treit glatt nüt ab, no nes Wort drüber z’verlüüre.»

		Der Herr Ryhiner isch no wyßer gsi als vori. Er het scho d’Hand uf der Türfalle gha, wo der Papa Wagner, nid minder höhn, mit syr chnochige Hand uf e Tisch popplet und seit:

		«Und finalement, Herr Ryhiner, sy di beide junge Lüt scho versproche. My Suhn het ds Wort vo der Jumpfer Herbort.»

		«So? Es nähm mi würklech wunder, wo-n-er das wetti übercho ha. — Öppe no am Sarg vom Hämi Saager? Sider hei si sech ja nümme gseh. Das isch en Ybildung vo Euem Herr Suhn. — Dumms Züüg isch es.»

		«Me chönnti ja di beide konfrontiere, wenn Dir mer’s nid weit gloube.»

		«Konfrontiere? — das fählti sech grad no!»

		«He nu, schließlech isch d’Jumpfer Herbort majorenn und...»

		56 «Äbe nid isch si. Si isch erscht... und überhoupt tuet das nüt zur Sach. So lang i no da bi, wird nüt druus.»

		«... und es fragt sech de no, ob es nid zletscht und am Änd Mittel und Wäg git, nere zu ihrem Wille z’verhälfe.»

		Das hei di beiden erboste Herre, ohni ufenand z’lose, enanderen uf Dägespitzneechi a Chopf bängglet, und jitz isch es undereinisch totestill worde, wie wenn e jede sech müeßti bsinne, was der ander gseit heigi. Und du hei plötzlech wieder beidi mitenand agfange:

		«My Suhn isch Ma’s gnue.»

		«Was weit Der mit däm säge?»

		Jeden isch bi syr Türe gstanden und het der ander mit bitterböse Blicke gmässe.

		Du macht der Herr Wagner gäge d’Frou Ryhiner, wo ganz verschmeiet uf ihrem Ruehbett gsässen isch, e Serviteur und geit hindertsi use.



		Wo der Xandi sym Vatter z’Allmedinge het adieu gseit gha, isch er gäge ds Schloß ufe gange, aber syni Gedanke sy mit der Gutsche ga Märchlige gfahre, so daß er ds Meitli, wo-n-ihm isch cho Bscheid gä, bi mene Haar im Verschuß gfragt hätti: «Wie geit’s ächt? Wie chunnt’s ächt?»

		Jitz isch halt das eso ne Sach, wenn eim öpper, wo’s sünsch gar nid im Bruuch het, Visite z’mache, undereinisch am Glöggli hanget. Drum hei di biresaftfarbige Märmelouge vo der Frou Therese rächt dütlech gfragt: Wie chumen i zu däm plaisir? Anere 57 Witfrou, wo jahruus, jahry mit ihrer Hushaltig i der glyche Nuet rütscht, chunnt me nid geng chummlech. Aber wäge däm hätti d’Frou Willading no lang nid under der Salontüre bruucht ihri Jupe usz’spreite, wie wenn si de Hüehner vor mene Gartebeet wetti sy. Es isch o nüt hinder nere gsi, was me nid hätti dörfen aluege, aber si het das jitz halt einisch so im Griff gha.

		Ändlech isch me doch du vis-à-vis vonenandere gsässe, und der Xandi hätti schicklecherwys öppis sölle säge, warum er eigetlech chömi. Er het es wytlöufigs Gstürm agfange vom Chrieg und vo de Lächelüt im Ortbüehl und daß me fürderhi wieder sälber welli landwirte. Und wil men us däm allem geng no kei Grund zu nere Visite het chönnen errate, isch d’Frou Therese geng mißtrouischer worden und het uf ihrem Ruehbett drygluegt wie nes brüetigs Huehn.

		Undereinisch steit si uuf und geit afangen a eim Fänschter ga d’Umhäng zieh. Es wär sech der wärt, wäge däm Brösmeli Sunneschyn, dänkt der Xandi, aber was tuet me nid für syni Möbel! Sövel Galanterie het er gha, für z’dänke, me müeß ga hälfe, und macht sech a ds andere Fänschter, wo’s no heiterer yneglaret het.

		«Nid nid, Herr Wagner, dert isch es nid nötig», seit d’Frou Willading, und nid viel fählt, so würd si nen am Ermel i d’Stube hinderezieh. Aber es hätti nüt abtreit, vowäge jitz isch uf ei Chlapf dem Xandi ds Liecht ufgange. Rytet nid dusse, uf em gazon, e französische Husar umenanderen und 58 macht allerhand Manöverli, geng eso mit der Hand am Muul und de wieder gäge ds Huus ufe. — Dä gseht öppis da obe. — Ryte chönne si de, di Hallungge. Wie-n-er das Chrotterößli macht z’zäberlen und z’pirouettle! Es isch scho bachnaß, schlängget Schuumflärre wie gstoßni Nydlen und schwänkt di längi Fahne.

		Jitz versprängt’s der Xandi doch afange schier vor Gwunder, und er fragt: «Wäm gilt eigetlech das caroussel da usse, Frou Willading?» Wenn er aber gmeint het, er heig se mit däm a der Wand, so isch er übel brichtet gsi. Ohni sech lang müesse z’bsinne, antwortet d’Frou Therese: «Da müesset Der nid mi frage. Dä jung Herr bängglet sys Härz a jedi Fänschterschybe, wo nes Gfräsli derdür luegt. Es isch ekeis Huus sicher vor ihm. Am rüejigschte bin ig albe no, wenn ig ne zum Ässen yne nihme. Er ißt o gärn us mene subere Plättli, und Dir begryffet, daß üsereis, wo kei Ma im Huus het, mueß luege, wie-n-es bi dene Franzose chly en grâce blybt. Si chönnen eim förchterlech z’leid wärche, wenn si ein einisch en guignon nähme. — I glouben äbe, er heig’s jitz gmerkt, und jitz isch er mer neuen alli Bott uf em Scharrbrätt. Es isch dumm gsi, daß i agfange ha.»

		«Isch das nid risquiert, so einen i ds Huus ynez’la?» wott der Xandi wüsse.

		«Er isch gruusam en ordleche. Er mueß vo besserem Huus sy. Poussin heißt er neumen oder Poussard oder Pousseur, oder was weiß i. — Es wär mer übrigens rächt, wenn Dir hütt mit ihm 59 hie wettet ässe, er gsäch de grad, daß i nid so vo aller Wält verla bi. Nacheloufe tuen ig ihm nid, aber Dir wärdet gseh, er mäldet sech gwüß wieder. Was wei mer wette?»

		D’Frou Willading zieht am Lütiband und wott dem Chammermeitli ihri Ordres gä. Das isch o eine vo dene Hus-Veterane gsi, wo für d’Herrschaft Kaländer und Tagesbefähl machen und ’s wüssen yz’richte, daß d’Herrschaft sech ybildet, si heig befole.

		«Du channsch de für drü decke», seit d’Frou Therese, «der Franzos wird wohl hütt ume cho.»

		«Er isch emel der ganz Halbtag wieder um e Wäg gsi; der Garte gseht afange bald uus wie ne Fülliweid. — I will de dänk wieder zerscht der Jumpfer Herbort...»

		«Luise!»

		Di Froue hei hübscheli zsäme gredt. Und der Xandi het wyters nid druuf g’achtet gha. Aber das «Luise!» het ne du gweckt. Er gseht, daß d’Frou Therese chly röter isch im Gsicht als sünsch. Wo ds Meitli dussen isch, tuet si derglyche, si müeß a ihrer Lismeten e Lätsch ufnäh und gsej’s nid rächt. Jitz dunkt’s nen undereinisch, si mögi schier ds Lache nümme verha. Und no bevor er derzue chunnt, z’frage, was nere Luschtigs z’Sinn cho sygi, seit si hurti: «Afin, i cha nüt derfür, i ha nüt gseit. Dir syd mer Züge, daß i nüt gseit ha.» Da platzet der Xandi use: «Dir heit ds Madeleine im Huus! — Gället, Frou Willading?»

		60 «I säge nüt, i säge nüt.» Dermit steit si uuf und geit use.

		«So so», überleit sech der Xandi. «Da sitzen i under em glyche Dach mit nere-n-und mueß zueluege, wie dä Franzos nere Fänschterpromenade macht. Es nimmt mi würklech wunder, öb er se-n-eigetlech gseht.» Er steit uuf und geit i Gang use, für ga z’luege. Aber da watschlet wahrhaftig scho d’Frou Willading vor ihm här zum Franzos use. Jitz treit’s scho nüt meh ab, ufez’luege. Vowäge wenn d’Tante Therese patrouilliert, het me natürlech überobe d’Nase hindere. Si geit, weiß Gott, der Husar ga zum z’Morgenässen ylade.

		Das Ässen isch du gar nid so übel abgloffe. Grad um e Hals gfalle sy sech frylech di beide Herre nid. Aber wo guet gfuetteret wird, isch Fride. Me mueß nume geng nachegä, damit keine vor em andere fertig wird, und das het d’Frou Therese ja verstande. Der Franzos het für drei gredt und für zwee g’ässe, der Xandi für ne ganze Ma gschwigen und nume grad g’ässe, daß der Franzos emel nid alles überchömm. Appetit het er nid meh gha als irged en andere Verliebte. Erscht währed dem Ässen isch der Frou Gaschtgäberen uf d’Seel gfalle, daß si nid rächt gwüßt het, was nachhär mit dene beiden afa. Und einschtwylen isch nere nüt anders z’Sinn cho, als fuettere, fuettere. Si het aghänkt, was me nume cha a nes Ässen ahänke. Aber ändlech isch me du halt doch bim letschte Glesli Chirsewasser aglanget, und no geng het si nid wyter gwüßt und dänkt, 61 wenn si nume das Mannevolk wieder dusse hätti. No zytiger als sünsch — wägem guet Ässen und Trinke — syn ere d’Ougsdechle schwär worde. Alouf über Alouf het si gno, für nid yz’nucke; aber na jedem Alouf isch si um öppis schwecher worde.

		Der Franzos het’s wohl gmerkt und der guet Ougeblick erpasset. Fascht het es Gattig gmacht, es gscheji hütt nid zum erschtemal, wo-n-er seit, er ghöri z’Märchligen Appäll blase, und usegeit, nid öppe der Neechi nah gäge Garten use. Dür e Gang hindere, der Stäge zue.

		«Dir will i», dänkt der Xandi, wo doch o gueti Ohre gha, aber wohl gwüßt het, öb me z’Allmedinge hinder de zuene Fänschter e Trumpeter vo Märchlige mögti ghöre. Er düüßelet dem Franzos nache, lost unden a der Schnäggestägen und ghört öppis. Aber das sy nid Husaretritte gsi. Es chlefelet und chlingelet öppis und chunnt uf liechte Solen obenabe. — Ds Luise-n-isch es. Es treit uf mene Cabaret abg’ässes Gschirr. — Mhm.

		«Isch öppe der Husar da ufe?»

		«Wohl bigoscht. D’Frou Willading wurd is brichte, wenn mer dä überufe ließe!»

		«Und i o, i wett ech de!»

		Ds Luise macht es paar Ouge wie Pfluegsredli und lüpft sys Cabaret, wie wenn’s dermit jede Blick i das Stägehuus ufe chönnti verha.

		«Säget nume der Jungfer Herbort, i sygi da. I hätti de no mit nere z’rede.»

		62 Jitz träppelet neuen o öppis im Gang hinder em Xandi. D’Frou Therese-n-isch trotz ihrer Schläferigi erchlüpft ob der Stilli um se-n-umen und het im Gang ghöre rede. «I mueß jitz überufe chly ga ablige, Herr Wagner», seit si, «villicht findet Dir underdessen öppis i der Bibliothegg, wo-n-Ech interessiert.»

		«E ja, merci, Frou Willading, i will gärn ga luege.»

		«Ds Luise söll Ech der Wäg zeige.» Mit däm schnaagget d’Frou Therese d’Stägen uuf. Und ds Luise seit: «Es Momäntli, Herr Wagner» und stoßt mit dem Fueß d’Chuchitüren uuf. Da ghört men e halbverdrückte Göiß und es Tschäder. Der Xandi güggelet yne, und was gseht er? Der Monsieur Poussin sitzt uf em Chuchitisch und chräbelet dem Chöcheli am Chini ume. Jitz chunnt er ganz uverschant i Gang vüren und luegt dry, wie wenn das alles sech vo sälber verstüend.

		«Haha», seit der Xandi, «le rappel du hussard!»

		D’Hustüren isch hinder em Franzos i ds Schloß gfalle, und jitz macht sech der Xandi a ds Luise: «Also, gället, Dir säget nere de, i sygi da.»

		«Du myn Gott, Herr Wagner! Wenn Dir meinet, d’Jumpfer Herbort wüssi das no nid! Si bhört mi geng, wär cho syg. Und i ha’s wohl möge merke, daß si Euch gärn gsuch. Aber wüsset Der, si het ihri Stube hinder dere vo der Frou Willading. Da chan i wäger nüt mache. D’Frou het so ne 63 liechte Schlaf. Si ghört Ech gwüß es jedes Müüseli pfyffe.»

		«Luise... Heit Der nüt dobe vergässe?»

		«Vergässe? — Was wett i vergässe ha! I vergisse nie nüt.»

		«E, i meine nume. Luise! — Es söll Ech nid reue.»

		Ganz für sich seit ds Meitli: «Si duuret mi gwüß de no bald. Das isch doch o ke Läbtig däwäg. — E nu, i bringe ’re jitz no nes Taßli Café.»

		«E ja, lueget, Euereis weiß geng öppe Rat.»

		Währeddäm ds Luise di Tasse nachefüllt und d’Stägen uuf geit, gseht der Xandi der Husar im Hof ufsitzen und derdürab ryte. «Du hesch doch o rächt», seit er zue sech sälber. Mit gspitzten Ohre verfolget er d’Schritte vom Chammermeitli. E Türe geit überobe. — Jitz wieder eini. — Es chunnt ume. Het’s ihms ächt gseit? — Sapperlot, das sy anderi Schritte. Viel gleitigeri. Fascht man er sech nid ebha, d’Stägen uuf z’düüßele. Da chunnt si scho — d’Haselmuus, i mene schwarze Rock, so liecht und rahn. Wie si da abe füeßlet! Under em Turmfänschter flammet ihre guldige Schopf. Der Finger uf em Muul, dütet si, er söll nid Lut gä und schön dunde blybe. Und jitz het er se. Agflogen isch si-n-ihm und chüschelet: «Si schlaft wie nes Murmeli. — Chömet, chömet, i weiß es Eggeli.» Und si düüßele beidi i d’Bibliothegg, uf nes uralts, bluemets Ruehbett zwüsche Kamin und Fänschter. D’Felläde sy halb zue, so daß der Spalt e scharfe Sunnestrich über e Bode zeichnet. Es isch grad 64 schön heiter gnue, daß me sech so rächt cha i d’Ouge luege, i di luschtige glänzige Haselnüß. Si spitzt d’Ohren und glüßlet gäge ds nächschte Fänschter und vergißt drob sech z’wehren und merkt gar nid, wie nach si anenand grückt sy. Und sy Schnuuf isch im guldige Heuel, und ohni daß me Lut gä hätti, hei ihri Lippe der Wäg zunenand gfunde.

		«Jitz isch es uf der Gnepfi», seit der Xandi. «Dä Ougeblick isch my Papa dunde, z’Märchlige, und...»

		«Säget nüt, säget nüt!» Ds Madeleine drückt sys Gsicht a ds Xandis Bruscht, und er weiß nid, söll ihm das wohltue oder Angscht mache. — Warum söll er nüt säge? So sitze si lang lang da, äng anenand, sälig vor Glück und doch mit jedem Närvefädi uf em qui vive. Und jedesmal, wenn er wieder öppis wott säge vo künftige schöne Tage, leit es ihm di möhrigi chlyni Hand uf ds Muul und bättlet: «Säget nüt, säget nüt!»

		Undereinisch fahre beidi zsäme. Di risegroßi Pariserpendüle zu ihrne Höupte schlat unbarmhärzig Drü. — Jitz sötte si doch z’Märchligen afangen eis worde sy!

		Beidi dänke ds Glyche, aber keis seit es Wörtli. Und jitz geit öppis anders dür di Bruscht, dür di Arme, wo der Xandi umchlammere. O Jeregott! Es briegget und schluchzet, und dä guet Kärli weiß nüt anders als syni Lippe wieder und wieder i dä Strubel z’dünkle. Ändlech seit er: «Gschej, was well, i gibe’s nid uuf. — Mer wei doch de luege, öb si’s uf d’Lengi über sech bringe, is dervor z’sy!»

		65 «Loset!» Ds Madeleine het uuf. — Me ghört dussen öppis. Es düüßelet a ds Fänschter, geit uf di anderi Syten und güggelet i Hof.

		«I gloube, der Husar sygi wieder umewäg.»

		Richtig, er rytet um ds Huus ume.

		Das dunkt se jitz doch no schier luschtig, und si drücke sech wieder i ihre Ruehbetteggen und losen und hei es lyses Lachen i den Ouge.

		Und wieder heißt’s: «Loset!»

		Dasmal ghört me Stimme. Der Xandi schießt zwäg.

		«Das isch dem Papa sy Stimm.»

		Di Beide blyben en Ougeblick uf ihrem Ruehbett sitze, wie wenn si sech nid i di nächschti Minuten übere trouete, us Angscht, si verschlaj nen ihres junge Glück. — Was bringt er für Bscheid? Es isch öppis Unsichtbars im halbfyschtere Saal, wo se-n-aluegt, daß si sech nid chönne rüehre. Der Xandi merkt nid emal, daß dem Madeleine syni Finger sys Handglänk schnüere.

		Was bringt er für Bscheid?

		Me redt neue wohl lut da usse. Uf der Terrasse sy si, uf der Worb-Syte.

		Di Beide düüßelen a ds Fänschter und luege dür e Spalt zwüsche de Felläde. Der Xandi het d’Haselmuus im linggen Arm und suecht mit der andere Hand der Fänschterrigel. Er möcht ghöre, was da usse gredt wird.

		Der Husar sitzt übermüetig im Sattel, stellt der Chifel und luegt uf e Herr Wagner abe, wie men amene Spatz zueluegt. Und dä steit da mit gspreizte 66 Füeß, fäcklet mit beidne Füüscht und schnellt mit hässigem Muul gäge Ryter. Er geit e Schritt neecher, macht dem Franzos d’Fuuscht und zeigt gäge Bärn.

		Da cha me nid länger zueluege, ’s chönnt no öppis Ungschickts gä.

		«I mueß ihm z’Hülf», seit der Xandi, und ds Madeleine mueß es la gscheh. Si falle sech no einisch um e Hals, äng und heiß und jedes zieht vom anderen i Ate, was es ma.

		«Aber chömet mer de cho säge...!» seit ds Madeleine, wo-n-es dem Xandi hilft d’Glastüre gäge d’Terrassen ufrigle.

		«Ja, ja.»

		Er isch use. Ds Madeleine zieht di große Felladeflügel zsäme, daß es nume no derhinder cha lose.

		«Guet, daß d’chunnsch!» wätteret der Papa Wagner sym Suhn etgäge. «Di Franzose hei mer z’Märchlige myni Roß gstolen und mer zwee vo ihrnen abgjagte Spränzlen a Platz gstellt. Ja — wenn er nid chunnt cho Ornig mache, dä da, so loufen i grad schnuerstracks ga Bärn yne, zum Kommissari ga chlage.»

		Jitz reden alli drei wältsch ufenandere los. Es macht Gattig, der Franzos gäbi nah.

		Ds Madeleine stoßt es chlyseli a de Läden und gseht, daß er abrytet, um e Husegge. Der Herr Wagner wott hinder ihm här. Der Xandi fasset sy Papa am Ermel: «Wie steit’s?»

		«Schlächt. ’s isch nüt z’mache. Der Alt wott nüt dervo ghöre. — Chumm nume grad mit. Mer 67 wei mache, daß mer üsi Roß umen überchöme, und hei!»

		Mit länge Schritte louft der Herr Wagner dem Husar nache. Der Xandi chunnt zur Türe, ryßt se-n-uuf und cha grad no ds Madeleine i d’Arme näh. Totebleich isch es und schlotteret am ganze Lyb. Er treit’s zum Ruehbett. Alles in ihm zitteret vor Drang, sys Glück mit däm arme Wäse da vo sech z’wärfen und am Erschtbeschte sy Wuet usz’la. Aber nei! Nid so! Er bändiget sech. Ganz hübbeli leit er ds Madeleine uf ds Ruehbett, bückt sech über ihns, drückt’s a ds Härz, und d’Ouge brönne ne.

		«Ach, schlat mi lieber z’Tod, wenn i doch nid söll ha, was mer ghört!... Warum stellt ein o der lieb Gott i d’Wält yne?...»

		Was söll er dadruuf antworte? Er begryft ja sälber nid besser, warum es nid darf sy.

		Aber er mueß furt. Er mueß es la lige, da i sym fyschteren Egge.

		«Bhüet Ech Gott! Bhüet Ech Gott! — I gibe’s no nid uuf.»

		No einisch drückt er’s a sech, und du geit er.

		«Vergäßet mi nid!» isch ds letschte, wo-n-er no ghört. Furt isch er.

		Still isch es im Saal. Wie di gääle Zänd vo menen alt Muul, wo nüt meh z’säge weiß, luege d’Taschte vom offene Spinett i ds Lääre. D’Stöubli flimmeren i de dünne Sunnestrahle, wo dür d’Löcher und Chleck vo de Läden yfalle. Und grad druuf schlat di große Pendüle Vieri. E Stund isch 68 um. E schöne Troum. Nei, e Juged — oder am Änd gar es Läbe?



		Uf em Wäg zur Thunstraß abe gseht der Xandi sy Vatter mit der Frou Willading vor sech här loufe. Der Herr Wagner brichtet nere, wie übel es ihm gange sygi z’Märchlige. Watschle mueß si, wie ne verschüüchti Änte, und der Ate — der Ate! Di Erlebacher syn ere doch glych! Aber der Gwunder wägem andere choschtet nere schier ds Läbe. Und der Papa Wagner het vor Hascht und Töubi o nume no ds Allerinötigschte vo Schnuuf. Was alles vo Komplimänt er dem Herr Gabriel da ds Gäßli ab schmidet, ghört der Xandi nid, ehnder no der Wägchnächt, wo näbedra am Grebli jätet und merkt, daß öppis los isch. Er ghört nume no, wie sy Papa seit: «Se-n-i d’Gutsche packe, grad wie si isch, und furt mit nere, i ds Ortbüehl, das wäri ds Gschydschte. Der Ryhiner verdieneti nüt anders.»

		Wo der Xandi ne ganz nachen isch, seit d’Frou Willading: «I lan Ech gah. Dir müesset pressiere!» Di beide Herre loufe, so sträng si möge, d’Straß y. Der Husar isch alli Gredi über ds Fäld gritte. Me gseht ne chuum no. Und d’Frou Therese luegt ne nache, d’Hand über den Ouge, und studiert scho, wie si dem Madeleine di bösi Botschaft söll kundtue. Und der Wägchnächt luegt nen o nachen und dänkt: bin i öppe nume für Grien, Stoub und Charrgleus da?

		«Ohni myni Roß gangen i nid hei», raisoniert der Papa Wagner. «I wett doch de gseh, ob me 69 sech so öppis vo dene Luusbuebe mueß la gfalle. — I gange ga Bärn. Jawolle, ga Bärn gangen i!»

		Der Xandi isch mit ballete Füüscht näben ihm här gloffe, het aber einschtwyle no nid gwüßt, under weles Chini daß er se well ga schla. Überhoupt, was söll er no dert unde? Wär muetet amenen abgwisene prétendant zue, no einisch vor d’Hustüre z’cho, wo men ihm soz’säge vor der Nase zuegschlage het? Und doch chan er sy Vatter, wo meh Töubi als Chraft i sech het, nid allei i das Hornussenäscht la trappe. Synetwäge chochet ja dem Papa sys Bluet. Dörft er’s öppe la druuf abcho, daß e französische Sabel däm Bluet Luft macht? A Herr Herkules und a Hämi mueß er dänke.

		Dem Waldrand nah het keinen es Wort gseit. Erscht änet dem Hübeli, wo men i Hof vo Märchlige gseht, fragt der Xandi: «Was het er eigetlech gseit, der Herr Ryhiner?»

		«I will der’s de säge, wenn mer üsi Roß ume hei und i der Gutsche sitze.» Das isch vorlöufig alles gsi, was er us em Papa usebracht het.

		Aber wahrhaftig, wo si zueche chöme, bringt me juscht di beide Chnächtehofer-Choleni derhär, und e junge Husar hilft dem Gutschner sogar aspanne. Der Monsieur Poussin sitzt z’mitts im Hof uf sym Araberli und luegt eso übermüetig dry, daß ihm der Xandi no so gärn eini vo syne Füüscht e chly neecher zueche gstreckt hätti. Di Franzose hei alli ta, wie wenn gar nüt Unghörigs gange wär, und di beide Bärner-Herre ganz ungschore la ystyge. Der Papa het sech aber nid mögen ebha, 70 no uf em Trittbrättli umez’luegen und dem Herr Poussin zuez’rüefe: «I hätt Ech de welle, Euch...!»

		Und du isch di schöni Gutsche wie ne toube Hummel dervo gfahre.

		Dernah eine wär sech a ds Herr Gabriels Platz jitze vorcho wie di sighafti Sunne na mene Gwitter. E chly gwohlet het’s ihm ja scho, wo di schön glänzige Radspeichen i der Abedsunnen uf der Landstraß obe dervo gsprätzlet sy. Und doch isch ihm di ganzi Gschicht namelos ergerlech gsi. Was hätti är dem Madeleine Herbort ehnder gönnt als es glücklechs mariage! Aber er isch halt e brochne Ma gsi und het a keis Glück meh chönne gloube. Und d’Verantwortung het ne nah-ti-nah z’Bode drückt. Settigi Szene, wie hütt die mit dem Herr Wagner, hei ne schuderhaft nachegno. Ganz dütlech het er albe gspürt, wie-n-er im Erchalte wieder um öppis herter wird.

		D’Sunnen isch abe gsi, und me het scho bald nüt meh gseh i de Stuben inne, und trotzdäm het der Herr Ryhiner no nid Liecht gheusche. Er isch am Schrybtisch gsässen und het i eis Loch yne gluegt, bis er wieder ungwaneti Schritte ghört. — Es mueß öpper cho sy.

		Bald druuf geit d’Türen uuf, und d’Frou Rosine chunnt yne. Daß si chrydewyß isch im Gsicht, cha men i der Fyschteri vo der Stube nid underscheide; aber ihri Stimm verratet, daß es nere schier schwindlet. «Gabriel!» seit si, «Gabriel — me chunnt juscht cho säge, ds Madeleine sygi niene meh umewäg z’Allmedinge.»

		71 Der Herr Ryhiner steit uuf, seit aber keis Wort.

		«Der Wägchnächt», fahrt sy Frou furt, «isch cho brichte, me heig ihns gseh vom Schloß dür d’Allee abe loufe, gäge ds Dorf zue, wo d’Gutsche vom Herr Wagner vorbygfahre sygi. Er wott neuen o ghört ha, daß der Herr Wagner dröjt heigi mit Verschleipfe.»

		«Ach warum nid gar. Wie wetti o dä...!»

		«Ja, me seit mer drum, der Jung sygi o umewäg gsi.»

		«Was? Wär seit das?»

		«Üsi Dienschte wei ne gseh ha und äbe der Wägchnächt.»

		Jitz het der Herr Gabriel nümme wyter gfragt. Er wirft sy Schlafrock uf e nächschte Stuehl und schlüüft i ds Chleid. Amene Junge z’trotz isch er d’Stägen ab und dür e Hof uus gägen Allmedinge zue.

		Öppe hundert Schritt hinder ihm här isch d’Frou Rosine cho, und wil’s doch scho i Aben yne gangen isch und de so dem Wald nah, het sech ds Lisette ungheiße mit der Visitelatärnen uf d’Strümpf gmacht und der Frou Ryhiner zündtet. Und wyteri hundert Schritt hinder där Latärnen isch e zwöiti gschlängget worde, dem Gutschner syni — «dem Herr twäge» het’s gheiße — und hinecht isch der Gwunder Herr gsi z’Märchlige.

		Z’Allmedingen oben isch es Liechtli dür d’Straß uus gange, es anders dür d’Allee ycho und es dritts im Hof umenandere gfahre.

		72 Under der Hustüre sy si zsämecho, der Herr Gabriel und d’Frou Therese. Si het es Cherzeliecht treit und mit der andere Hand dem Luftzug gwehrt, so daß di ganzi Heiteri uf ihres runde Gsicht gfallen isch. Är het keis Wort gseit, aber sy Inquisitoreblick fragt dütlech gnue: «Was heit Dir mit dem Madeleine gmacht?»

		D’Antwort isch d’Frou Willading nid schuldig blibe. Vorne drann, zwüsche jedem Satz und am Schluß vo ihrer Red, wo derhärcho isch wie der Schmadribach, het’s gheiße: «I cha nüt derfür.»

		Währeddäm dusse das Lüüchtguegefescht fürgfahre het und d’Schnäggen im Buchs und d’Fröschen im Weier sech gfragt hei, was me mit ne well, het der Herr Ryhiner sy fählbari Nachbarin bis i ihres Salon zrüggmanöveriert und i d’Zange gno, daß nere der chalt Schweiß uf der Nase gstanden isch. Schritt für Schritt sy d’Tagesereignis düregno worde. Derby isch du natürlech usecho, daß me der jung Wagner zum Ässe gha heigi, under eim Dach mit dem Madeleine, und d’Frou Therese het sech müesse la säge, si sygi e liechtsinnigi Pärson. Das het si frylech nid la gälte. «Han i nid sogar gschlafen uf ds Madeleines Schwelle? Es dunkt mi, meh chönni me vo mir nid verlange.»

		«Me schlaft äbe nid i settige Momänte!»

		«Afin, mon cher Gabriel, so geit’s halt, wenn men alti Froue gäge d’Husaren i ds Fäld schickt.»

		«I gloube, Dir moquieret Ech no über mi, Therese. I bi frylech en alte Ma und mueß mer dä 73 Übermuet la gfalle; aber es git Eine, wo Rächeschaft vo Euch wird herrsche, und däm ertrünnet Dir nid!»

		Der Frou Willading ihri Ougsbraue hei völlig Chatzebuggle gmacht. Wär er nere nid mit Himmel und Höll cho, so hätt si villicht nümme wyter gwüßt. Aber das het se du möge. Der Reschpäkt isch nere-n-undereinisch abhande cho, und es etwütscht nere: «Que voulez-vous? L’amour est en marche, et vous ne l’arrêterez pas, mon cher voisin!»

		«Wie meinet Dir das?»

		I däm Ougeblick ghört me vo der Straß här Galopp vo vielne Roß.

		Statt z’antworte, stoßt d’Frou Willading ds Löufterli uuf. Emel es halbs Dotze Ryter trabe dür ds Dorf uus.

		Im Husgang sy underdesse d’Frou Rosine und alli Dienschte zsämegloffen und hei mit vielne Worten usgmacht, es tragi offebar nüt ab, no länger z’sueche.

		«Wie wär’s eigetlech», fragt d’Schloßherri, «wenn me bi Euch z’Märchligen o no chly würdi nacheluege? Ds Madeleine het mängisch gar eigeti Yfäll. Und wär weiß, es het na allem, wo hütt gangen isch, ds Bedürfnis gha, mit Euch cho z’rede? I gieng emel no ga luegen a Euem Platz.»

		D’Frou Rosine meint: «Das wäri de no müglech. Es isch ja nid di erschti Suechi, wo me nam Madeleine het müessen astelle.»

		«Ja ja», seit der Herr Ryhiner, «das wohl; aber hütt isch es äben öppis anders.»

		74 Wie gärn hätt ihm d’Frou Willading gseit: Gäll, Gabriel, dys chlyne Zejeli seit dir, wär hütt ds Madeleine chönnti zu mene coup de tête tribe ha? — Aber si het’s verha und isch zfride gsi, wo si d’Märchliger vo hinde het z’gseh übercho. — Ungmüetlech isch es nere-n-einewäg blibe, und si het sech no einisch mit ihrem Cherzeliecht uf e Wäg gmacht dür alli Gäng und Stube.

		Uf ihrem Heiwäg hei ds Herr Ryhiners mit Dienschten und Latärnen i Acher use müesse, für anere zwöite Husare-Patrouillen usz’wyche, wo der Wäg uuf isch cho z’spränge. Si hei afange däm Alarm nümme trouet und sech gfragt, ob öppe der Ufstand im Oberland usbroche sygi. Da pariert eine vo dene Husare sys Roß, und wil es nid gärn detachiert, zwirblet’s halb hindertsi i di fridlechi Märchliger Familien yne, so daß eis hie use, ds andere dert usen über d’Acherfuhre stürchlet. Es het dem Herr Gabriel gulte. E Sergeant isch es gsi, wo Uftrag gha het, dem Herr Ryhiner z’mälde, me sygi uf der Piste vo dene Herre, wo d’Mademoiselle entfüehrt heige. Er söll nume nid Chummer ha, si bringe se läbig oder tot wieder ume.

		Wär öppis Dumms eso befole heig, fat der Herr Ryhiner afa ufbegähre. — Der Herr Lütenant Poussin, seit der Sergeant, er sygi mit der erschten escouade scho furt.

		«Ventre saint gris! Je n’en veux rien!»

		Aber er het lang chönne schmählen und verbiete. Di Husare sy dervogstobe.

		75 D’Frou Rosine het gmeint, ihre Ma well no ersticken am Erger, und probiert ne z’betädige: «Tant pis! Me weiß emel de, wo-n-es isch.»

		«I frage däm nüt dernah. Das wär ja der Tüüfel dür Beelzebueb ustribe. I wott nüt z’tüe ha mit dene Franzose. Me cha sech öppe dänke, wie’s gmeint isch, wenn me ne settigi Jagd inszeniert, ohni nume z’frage vorhär.»

		So isch es gange bis ga Märchligen abe. Der Gutschner und ds Lisette, wo mit ihrer Latärne voruus trottet sy, hei nachhär gseit, so heige si de der Herr no nie ghöre tue.

		Natürlech het me du o hie ds ganze Huus vo z’oberscht bis z’underscht dürsuecht und wyt umenand hinder jedes Gstrüpp zündtet. Und wo me’s ändlech het müessen ufgä, isch der Herr Ryhiner wie nes Hüüffli Eländ i sym fauteuil gsässe.

		«Und usgrächnet mir etfüehrt men es avertrouts Chind! — Das Meitschi! Das Meitschi! — Was söll men o mache? Der lieb Gott weiß, was mer di Franzosen astelle. Ob’s nid no mit Mord und Totschlag ändiget! Und wenn si mer’s o gsund und unversehrt umebringe! Däm Poussin wott i nüt schuldig sy. — Wo sy si ächt? Wo sy si mit ihm?»

		D’Frou Rosine-n-isch o da gsässe wie nen abgloffeni Sanduhr. Si het nümme möge sy vor Müedi. Gruusam gärn hätt si ihrem Ma gseit, es wärt doch villicht gschyder gsi, nahz’gä, chrümmer usecho als das, was me jitze z’risquiere heigi, wär’s 76 uf kei Fall. Aber si het gförchtet, der allergringscht Widerspruch chönnti de für dä Ma z’viel sy. So sy si beidi rat- und tatlos blybe sitze.

		Uf eismal chlepft’s dunde, im Husgang, wie ne Flinteschutz. Am Gotts wille! Denen alte Lütli bsticht schier ds Härz. Was chunnt men ächt wieder Schröcklechs cho säge? Si träppelen use. D’Frou Rosine streckt, so guet si ma, d’Öllampen i d’Höchi. Und was chunnt da us der Fyschteri vüre? — Ihri verloreni Pflegtochter. A der Hustüre steit e Ma mit nere Visitelatärne.

		«Eh Gott Lob und Dank!» säge di beiden Alte. Das isch ganz vo Härze cho; aber nid minder ufrichtig isch der ergerlech Ton gsi, wo i der Frag glägen isch: «Wo um ds Himmels wille bisch du jitze gsi?»

		«Z’Allmedinge», antwortet ds Madeleine mit aller Seelerueh, «i bi nid vom Huus gwiche.» Und es steit da, so frank und schlicht, und sy offene Blick lyt ihm so guet, wie ds schwarze Röckli.

		«Du hesch di versteckt», seit der Herr Gabriel, «und wenn’s jitz dummi Gschichte git, so isch niemer anders d’Schuld als du.»

		«Was sött’s gä?»

		«He, me suecht di, landuuf, landab. Ds Militär isch usgrückt. Üsi Franzose, ’s isch mer öppen ergerlech gnue.»

		Ds Madeleine schwygt. Bi mene Haar wär ihns es Lachen acho; aber es isch ihm doch nid drum gsi.

		77 «Es isch doch kurios», seit es ändlech. «Dä Mittag, wo-n-i druuf blanget ha, isch es schynt’s niemerem z’Sinn cho, mi z’sueche. Und jitz, wo’s Euch und mir und aller Wält glych sy cha, wo-n-i syg und öb i überhoupt am Läbe sygi oder nid, jitz schickt me Husaren uf d’Suechi.»

		«Ah, mys Liebe», antwortet der Herr Gabriel, «das isch nid der Ton, wo sech für di schickt vis-à-vis vo üs. Hei mir di öppe nid uf de Hände treit?»

		Wieder hei si alli drü ne Zytlang gschwige. Ds Madeleine het a sym Naselümpli dräjt und zupft und nüt meh vürebracht. Ändlech seit’s halb erstickt: «Mys Läbe verstört heit Der mer!» Dermit geit’s zur Tür und wott use.

		«Madeleine!»

		D’Frou Rosine wott’s am Arm fasse; aber es macht sech los, luegt mit erbosten Ouge bald uf si, bald uf e Herr Ryhiner, und seit:

		«Adieu.»

		«Wo wottsch hi?»

		«Wo mi weder Roß no Ryter mögen erjage.» Dermit isch es dussen und rönnt gäge d’Hustüre.

		«Daß mer niemer d’Hustüren uftuet!» Dem Herr Gabriel sy Stimm het nume so donneret. Kei Möntsch hätt ihm’s zuetrouet, daß er no so chönnti. Und ds Madeleine hätti o nid dänkt, daß er no ne settigi Chraft i de Hände heigi, wo-n-er’s wieder i d’Stube gfüehrt het.

		Halb verängschtiget, halb hässig luegt’s nen a. «Löjt mi doch, i wott ga Allmedinge. D’Tante 78 Therese wartet uf mi. I han ere’s versproche, daß i grad umechömi.»

		«Nei, du geisch nümme ga Allmedinge. Du blybsch jitz hie, und morn geisch de, wo me di hifüehrt.»

		«Was weit Der mit mer? I bi doch versproche!»

		«So?» seit der Herr Gabriel. «Wär het di dem Herr Wagner versproche?»

		Wie vor e Chopf gschlagen isch ds Madeleine dagstande. Me het nüt meh an ihm gseh als di wyt ufgsperrten Ouge. Und äs sälber het o nüt meh um sech ume gseh als dä groß Ma da vor ihm.

		Es het chuum gwüßt, troumet’s es numen oder gscheht’s würklech, wo me’s i sy Stuben und i ds Bett bracht het. Froue sy um ihns ume gsi und hei bettet und um ihns gfägnäschtet, es het nume nid gluegt, wär’s isch und was si mache.

		Bald druuf chunnt d’Frou Rosine wieder übere zu ihrem Ma. Er het der Lampe der Rügge gchehrt und i ds Kaminfüür gstuunet. Oder isch er öppen ygnuckt? — O nei! — Fascht so groß het er d’Ougen offe wie vori ds Madeleine.

		D’Frou Rosine sitzt a Tisch und luegt ihrne Finger zue, wo lisme wie uf der Stör. So sy si emel e Viertelstund binenand gsässe, und me het nüt ghört als d’Hueschtestöß vom Wätterluft im Kamin.

		Ändlech cha si nümme. «I weiß halt doch nid, Gabriel», seit si.

		«Was?»

		79 «Ach, mit däm Verwehre! Wenn’s am Änd doch de sys Glück wäri?»

		«Glück? — Wär cha das wüsse! I nüünenüünzig vo hundert Fälle suecht der Möntsch sys Glück am lätzen Ort. So nes Chind gseht doch nid heiter. Es isch e Ruusch. Es wird is einisch no uf de Chneue danke, wenn mer’s hinderha hei, bis dä Ruusch verflogen isch. — Ds Läben isch de läng nam Erwache.»

		«Me sötti fascht meine, Gabriel, du redisch us eigeter Erfahrung.»

		«Ah, s’il-te-plaît!» Der Herr Ryhiner steit uuf und chehrt sech gäge sy Frou: «Hei mir’s öppe gha z’bereue, daß mir üsnen Eltere gfolget hei?»

		«Ah! Het me dir villicht es anders mariage verbotte?»

		«Das isch nid nötig gsi, i ha nüt Uvernünftigs begährt. Und d’Zyte sy besser gsi.»

		«Aber stell der jitz vor, üses mariage wäri nid nam Sinn gsi vo mynen Eltere! Meinsch du, i hätt mi so ring dry gschickt?»

		«Das isch touchant, sehr touchant.»

		«Und i bi sicher, myni Eltere hätte mit sech la rede.»

		«Das isch äben öppis anders. Elteren und Chinder chönne mitenandere rede. Da het niemer wyters dryz’rede. Aber e tuteur isch der Verwandtschaft und der Obrigkeit Rächeschaft schuldig. Zwöi Jahr no, und ds Madeleine steit uf eigete Füeße. Entweder macht’s es mariage, wo-n-i vor mym Gwüsse cha verantworte, oder es mueß halt 80 di zwöi Jahr warte, und de chan es mynetwäge sy Chopf düresetzen und ds Glück sueche, wo-n-es meint, daß es z’finde sygi. Es isch gar nüt so Grüüslechs, was i verlange. Zwöi Jahr Überlegung isch nid z’viel für ne Sach, wo für ds Läbe söll duure. Si söllen um nüt z’churz cho. Les délices de l’amour gwinne numen uf der Geduldsprob.»

		D’Frou Therese het i Gedanke vor der Logik vo ihrem Ma ne tiefi révérence gmacht und isch ohni Widerspruch i ihri Stube gange. Der Herr Gabriel hingäge het syni Reflexione no drümal lätz und drümal rächt düregmuschteret, bis ds Kaminfüür ganz ergangen isch. No währeddäm er i ds Bett schlüüft, seit er: «Und wenn alls lat la gah under där neue Hudelornig, i gibe nid nah, grad jitz am allerwenigschte. Si sölle merke, daß es no Lüt git, wo nes Gwüsse hei.» Dermit het er ds Hüetli uf d’Cherze ta und sech gstreckt.

		Ungfähr um di glychi Zyt isch ds Madeleine us sym urüejige Schlaf erwachet. Zerscht het’s nid rächt gwüßt, wo-n-es isch. Aber nah-ti-nah isch der Jammer wieder us allnen Egge vürecho, und wil es so ganz im Fyschtere glägen isch, het es sech du ungstört alles chönnen überlegen und hindertsi und vüretsi usdänke. Natürlech het es drann umegstudiert, was der Unggle Gabriel ds morndrisch mit ihm chönnti vorha, und ob däm het es sech i Trotz und Töubi ynegwärchet. Es isch ihm vorcho, es sygi doch eigetlech i däm Märchlige nid z’grächtem daheim. Use möcht’s und furt, ganz glych wohi, nume mit dem Xandi. Aber äbe, da isch o öppis 81 nid ganz eso gsi, wie’s es gärn gha hätti. — Warum het dä kei Blick meh gha für ihns, wo si mit der Gutsche z’Allmedinge vorby heigfahre sy? — Es het sech dür d’Allee abe gschliche gha und uf der Gartemuure gäge ds Dorf passet und sech vorgno gha, kei Lut gäb es vo sech, wenn si hielten und der Xandi ’s grad mit i d’Gutsche nähm. Aber nid umegluegt hei si, di beide Herre. Vorby gchätzeret sy si, was d’Roß hei möge loufe. Und dernah isch es wieder i d’Bibliothegg gschliche, uf das Ruehbett under der Uhr, i di stoubige Chüssi ga byßen und ga hüüle, bis undereinisch d’Tante Therese mit dem Cherzestock dagstanden isch und ’s usgmuschteret und gseit het, me müessi dene z’Märchligen enanderena Bscheid mache, daß es ume vürecho sygi.

		Es well sälber gah, het’s gseit, und isch Sinns gsi, es well der Herr Gabriel ga z’Red stelle. — Und jitz! O Jere Jere!

		Hie isch kei Pendüle gsi, und ds Madeleine het nid gwüßt, öb’s no Aben oder scho Morgen isch, da dunkt’s ihns, es ghöri ne Gutsche rumple. — Ja ja, es chunnt öppis cho z’trabe — i Hof — gäge ds Huus. Hert under sym Fänschter fahre si düre. Ds Härz hämmeret ihm nume so. Was git jitz das? D’Gutsche steit still. Roß scharren im Grien.

		Pang, pang, pang! He nu! Däm seit men o no chlopfe. D’Schybe chlefele ja i de Rahme. Ds Madeleine düüßelet a ds Fänschter und luegt use. Es isch e großi Gutsche da und Roß o no derhinder 82 und Manne drum ume. Eine steit oben am Stägli vor der Hustüre. He he, däm pressiert’s. Er polderet scho wieder.

		Ändlech geit d’Türen uuf. E Liechtschyn fahrt i Hof use. Aha! Husare sy’s. Aber di Gutsche?

		Es wird gredt und ufbegährt. Me gseht nid, wär under der Hustüre Bscheid git. Si ryße d’Portieren uuf am Wage. Es wird i d’Gutschen yne befole. Und jitz chunnt öpper use, e Herr und e Frou. Si sy ygmummelet. Unmüglech z’gseh, wär es isch. D’Husare stoße se zur Hustür yne. D’Türe fallt i ds Schloß. Fyschter isch es wieder. D’Gutsche rollet dervo, gäge d’Schüüre hindere.

		Es isch chalt. Ds Madeleine schlüüft i d’Chleider und nimmt no ds Bett-Tapis über d’Achsle. Hübscheli hübscheli tuet’s d’Türen uuf. Im Stägehuus flackeret Liecht. Oben a der Stäge, im Schlafrock und mit der Nachtchappe, steit, e Cherzestock i der Hand, der Unggle, und i der Fyschteri vom Gang gseht me di wyßi ruche um ds Gsicht vo der Tante Rosine. Vo unden use wird schuderhaft wältsch parliert.

		Da syge si jitz, heißt’s, di Dürebrönnte. — Wär isch dürebrönnt? — Si heige grad alles bracht mitsamt Gutschen und Gutschner.

		«O nom du ciel...» fat der Herr Gabriel a, «qu’est-ce que vous avez faît? Où est le lieutenant Poussin?...»

		Aber me redt ihm dry, vor em bschlossene Bärntor z’Thun erscht heig me se-n-erwütscht. — Wenn es nume wüßti, wän! Dem Madeleine fat öppis 83 afa dämmere. Es düüßelet no chly neecher a ds Stägehuus und spitzt d’Ohre no besser. — Di Lüt heigen ufbegährt und dröjt; aber es heig ne nüt abtreit, und da syge si jitz halt.

		Der Herr Gabriel isch fuchswild und wätteret i Gang abe, di Lüt gangen ihn nüt a, me söll se-n-enanderena usela. Es heigi doch o kei Gattig, eim da so z’mitts i der Nacht mit wildfrömde Möntschen i ds Huus z’falle.

		«Ja, excüsez, Herr Heimlecher», räägget jitz vom Gang ufen e Stimm guet bärndütsch, «so lan i de nid mit mer fuehrwärche! Dir heit mi schynt’s bim Chriegskommissär denunziert, und jitz wettet Der hurti nümme der Name ha!»

		«Dumms Züüg! I weiß gar nid, wär Dir syd. I denunzieren überhoupt niemer. Settigs han i nid im Bruuch.»

		«Ja ja. Dir syd e chummleche, Dir. Aber wartet nume! Euch will i de dra dänke, eim däwäg i d’Schmier z’bringe.»

		«Was Schmier? Ganget, wo Der härcho syd!»

		«Gah! Gah! Dir heit guet pfyffe. Dir heit mi dene Franzosen usgliferet. Was söll i jitz? Ruiniert heit Der mi.»

		Zwüschenyne ghört me ne Frouestimm jammere. Und di Husare, wo jitz o afange gnue hei, fa afa ufbegähre, für nüt welle si das Gspräng nid gha ha, der Herr Ryhiner söll mache, daß es rücki, si heige Durscht, und wenn er ne nid bald chömm cho ufstelle, so tüeje si-n-ihm de der Chäller uf ihri Manier erläse.

		84 Was wott er da no? Er geit sech ga alege. D’Frou Rosine jammeret. Dunde wird wyter ufbegährt. Und sogar ds Madeleine trouet der Gschicht nümme. Wenn de di Husare no hinder en Yvorne chöme, so chönnt’s förchterlechi Dummheite gä, me sött se so gschwind wie müglech i ds Bett schicke. Es isch i nere ganz kuriose Gmüetsverfassung. Zerscht het es schier eso öppis wie Schadefreud gspürt, ob der Suppe, wo sech der Unggle Gabriel ybrochet het; aber jitz macht’s ihm Gattig, di Sach well en uheimeligi Tournüre näh. Und grad so öppis het’s albe bruucht, für d’Haselmuus ume z’wecke. Jitz gilt’s! Si düüßelet i ihri Stube zrügg, macht Liecht, leit sech a, und zwar i der Ornig, so daß si ihrer Sach het chönne sicher sy. Und du wieder vüre zur Stäge. Potz Chrieg! Der Lärme het nid abgno, da unde. Was die enanderen alles für Komplimänt gmacht hei! Nid liecht es anders hätti sech d’Stägen ab trouet.

		Der Herr Gabriel steit i sym bluemete Schlafrock z’mitts im Vestibülen und streckt der Cherzestock i d’Höchi, für z’luege, wär eigetlech alles da sygi. Uf der Commode linggs hocket e Husar, uf mene Trog rächts e zwöite. Im Fonds, grad vor em Herr Ryhiner, steit der Sergeant, zum Chläpfe fräch. Näben ihm wäffelet e junge vertschuderete Herrefizer, und uf mene Stuehl a der Wand jammeret en elteri Dame: «Herrjere, Herrjere, Miggeli! Muesch du jitz wäger no i Chrieg! Hätte mir is nume nid z’Münsige versuumt, so hätte 85 mer z’Thun no yne möge! I ha’s no dänkt, mer hätte di anderi Gutsche nid sölle la vorfahre.»

		Der Emil Gafertschinger isch nämlech usegloset gsi für i di Helvetischi Legion, wo me zwangswys het müesse komplettiere, für de Franzose ga z’hälfe. Aber das het’s däm Härzchäfer nid chönne, und drum isch er nächti mit der Mama dürebrönnt. I di innere Kantön hei si welle. Und d’Husare hei se-n-erjagt, i der Meinung, si heige d’Jumpfer Herbort und ihre ravisseur. Daß d’Gutsche vom Ortbüehl bloß öppe tuused Schritt vor ne här gfahren und am Heimbärg abgschwänkt isch, hei si nid gmerkt.

		Ds Madeleine het i der Fyschteri vo der Stäge glost bis zum Ougeblick, wo der Sergeant juscht wieder afat useheusche. Da wirft es ds Consoletischli um, wo unden a der Stäge steit, und wo si ob em Tschäder e Momänt schwyge, gümperlet d’Haselmuus z’mitts i dä Märit yne, grad vor e Herr Gabriel zueche, rupft der Sergeant a der Züpfe, wo-n-ihm näbem Schnouz über ds Gsicht abehanget, und seit: «Vous vous êtes trompé, mon ami! C’est moi que vous avez cherchée.» Und zum Etsetze vom Herr Gabriel tätschlet si-n-ihm no di borschtigi Backe.

		Der Husar het zwar afa flueche, und der Herr Gabriel het scho di strängi Saite gspannet; aber ds Madeleine het gar niemer la zu Wort cho. Uf e Husar het’s ygredt, er söll enanderena di Lüt la loufe. Me söll nen ihri Gutsche gä und se-n-ihrem Schicksal überla. Und dem Herr Gabriel het’s befole 86 — ja befole — dene Husaren es paar Fläschen under en Arm z’stecken und se-n-i ds Kantonnemänt z’schicke.

		Das isch natürlech alles viel z’gschwind gange, als daß men a d’Müglechkeit vo mene settige Vorschlag hätti chönne gloube. Di erschte, wo derby ihre Vorteil erlickt hei, sy, wie geng, d’Franzose gsi. Was het dä Sergeant vo der Helvetische Legion und vo Zwangsrekrutierung gwüßt? Sobald si ihri Fläsche gha hei, sy d’Husaren uf ds Strou und hei der Miggeli Gafertschinger und sys Mamali dem Herr Ryhiner überla. Und dä het se du us Chrischtepflicht über Nacht bhalte.





IV.




		Ds Gafertschingers hei z’Bärn, obehär Möhren a der vordere Gaß, e Tuechlade gha. Für i dä Lade het me dür e Husgang yne müesse, vowägen uf d’Loube hei nume zwöi breiti Fänschter gä. Di schwäre, mit Yseband bschlagne Felläde sy obsig ufgangen und über Tag mit verschnörgglete Hääggen a der Loubedili ufghänkt worde. A schöne Summertage wie hütt het me d’Ladefänschter sperrangel offe gha, und de isch de albe so ne warme Dunscht usecho, prezys wie der Huuch us nere Chrämergurgle, so daß d’Lüt im Ordinäri bim Vorbygah d’Nase gäge d’Gaß usegchehrt hei. Aber hütt isch es ds Cunträri gsi. D’Nase hei den Ouge z’lieb müesse darha, wie’s ds Mannevolk eso het. Es sy überhoupt meh Herre d’Louben uuf und ab gangen als sünsch und hei sech für Syden und Indienne-n-interessiert. Am Ladetisch isch nämlech d’Frou de Chateauvieux gsässen und het sech vo der Mama Gafertschinger la Stoffe zeige. I allne Farben isch es um di stotzigi Damen ume verspreitet gläge. Afange wohl alt, meinet dir villicht, syg si gsi? Äbe nid, grad im gfährlechen Alter, im glahrigschte Martissummer und — Witfrou. Si isch no lang nid dezidiert gsi, was si a Gstalt und Jupon well, so isch e höche Schatten im offene Fänschter gstande — der Herr Gabriel Ryhiner. Er het sech mit syne länge bleiche Finger 88 uf d’Simse gstemmt und mit syr Fründin abändlet, wie wenn hie sünscht niemer öppis z’säge hätti. Und si het’s prezys glych gmacht. Us ihrem Näscht vo farbige Wübber use het di läbesluschtigi Ägerschten afa Bscheid tue und ’s nid emal gmerkt, daß d’Frou Gafertschinger mit hässige Rümpf um d’Muleggen i d’Hinderstube verschwunden isch, wo ihre Ma wie ne chinesische Götz uf em Tisch obe grupet und a mene Helvetische Senatorefrack schnurpfet. Er het ds Muul no gar nid gfunde gha und nume mit syne graugrüene Märmlen über d’Brülle wäg gfragt: «Was git’s?»

		Die zwöi hei sech nid minder guet verstanden als d’Arischtokraten im Lade vorne. «He was ächt!» het d’Mama Gafertschinger grad g’antwortet, «chumm nume cho luege! Der halb Lade han i abegschrisse, und wie meh daß me ’re zeigt, wie wunderlecher tuet si. Scho ne gschlagni Gloggestund hocket si da und weiß no geng nid, was si wott. Und jitz lyt no der alt Ryhiner über d’Simsen yne wie ne Chilter uf der Schyterbyge. Jitz mira, i gange nümme vüre, bis daß si usdampet hei. I cha dä nümme gseh, sider daß er is der Bueb verrate het.»

		«Ja dä isch es? Der Märchliger?»

		«He ja, wele süsch?»

		Da leit der Papali der Senatsfrack näbedsi und nimmt der Ellstäcken i d’Hand wie albe, wenn er amene Lehrbueb ufgmässe het. Aber d’Bei sy blibe, me hätti chönne meine, er sitzi im Pütschierwachs. Und wie-n-er jitz da so i ds Lääre luegt, e 89 Nähtlig im breite Muul, ds lybhaftig Äbebild vo mene Wels us em Murtesee!

		Undereinisch chunnt Glanz i di Ouge. — En Idee — e Geischtesblitz! Da isch ja der Gsell. Dä hätti no Freud a mene Streich.

		«Jakob!»

		Es hätti’s nid emal gmanglet, ihm der Name z’gä. Er het d’Ohre scho lang gspitzt und luegt uuf.

		«Jakob!»

		«Meischter?»

		Aber no einisch blybt’s still. Nid daß der Papa Gafertschinger sech anders bsunne hätti; aber so öppis wott gchüschtet sy, gäb daß me’s allne chances und malchances ussetzt, so ne Geniestreich, wo ne ganze Bitz Schwyzergschicht drinne läbt, di ganzi Rachsucht vo mene verschleikt-revolutionäre Schnyderhirni und di volli Burgerluscht a menen Attentat uf eine vo den allerverhocketsten alt-Ratsherre! I syr ganze wytab glägene Jugedzyt het er a keim Süeßholzstängel ärschtiger gsugget als a der Vorstellung vo däm, was jitz het sölle gscheh.

		«Jakob! E ganzi Bchleidig überchunnsch, wenn d’mer das guet machsch!»

		«Was?» Der Gsell isch scho ab em Tisch und schnuflet mit de Zeche na syne Schlarpe.

		«La nume d’Pantoffle hie», fahrt der Meischter furt, «lue, dert im Egge steit der Stäcke zum Löse vo de Felladehäägge. Wenns dir gratet, use-z’düüßele, der Haaggen usez’schla und däm verflixte 90 Patrizier der Laden uf ds Chrüz la z’plötsche, so — wie gseit... Aber pressier und mach hübbeli. Und flieh de nid hie yne!»

		Me het dem Gsell nid bruuche Bei z’mache. Er het d’Größi vo der Idee begriffe, und es het müesse gscheh, glych, wän’s breichi, wil e settigi Tat es Unrächt isch, solang si no nid verrichtet isch. Ganz hindenum isch der Jakob düüßelet, barfueß, bis a d’Metzgergaß und du dür e Husgang vom Nachbarhuus wieder vüre, bis i d’Chramgaßloube. Vor luter schlächtem Gwüsse het er schier nid a de Glögglizüg vorby dörfe. Zerscht het er nume der Chopf usegstreckt, für z’luege, öb der Herr Ryhiner no da sygi. Ds Härz het ihm ghämmeret prezys wie dem Ehepaar Gafertschinger, wo chneulige chehrium dür ds Schlüsselloch vo der Boutiquetüren i Lade vüre güggelet. Richtig, i der Loube sy nume di weniger edle Teile vom Herr Gabriel sichtbar gsi — und drüber, a der Dili, der zäntnerig Fellade! Der Jakob het aber no einisch müesse z’grächtem Aten yzieh. ’s isch ihm schier gsi, er müeß bätte, und er geit e Schritt hindertsi i Husgang. Ändlech schlycht er wieder vüre, dasmal ganz i d’Louben usen und steit da uf syne schlotterige Bei, wo nid viel dicker gsi sy als der Stäcke, wo-n-er dermit sy Heldetat söll verrichte. Anstatt der Haaggen i ds Oug z’fasse, wo-n-er sött löse, betrachtet er der ci-devant amtlech Teil vom Herr Gabriel. Zwe silberigi Chnöpf hei druffen i d’Stadt use gluegt. «Me het geng gseit, di gnädige Herre heige hingever o Ouge», chunnt 91 dem Jakob z’Sinn, und er trouet sech gar nid rächt zueche. Und doch het er ds Wasser i de Mulegge gha wäge der versprochene Bchleidig.

		Undereinisch het der Herr Ryhiner uuf und chehrt sech i syr ganze Größi gäge Jakob. Dä schlycht wie ne prüglete Hund mit sym Stangli hinder e Loubepfyler, und wo-n-er wieder wott güggele, spaziert juscht der Herr alt-Heimlicher mit der schöne Dame an ihm vorby d’Louben uuf.

		Jitz het’s ekei Sinn meh gha, der Umwäg dür ds Näbedhuus z’mache. Der Jakob geit alli Gredi dür e Lade hindere, und das nid im beschte Luun.

		«Ai ai ai! Der Donner, der Donner! Lue doch o!» het der Meischter gweielet, wo-n-er d’Boutiquetür ufstoßt.

		«Excüsez, Meischter! Es isch mer halt nid ertroumet, daß Dir mit dem Gring hinger der Falle syd.»

		Der Papa Gafertschinger isch wieder uf sy Tisch gschnaagget, und währed er hässig a sym helvetische Frack wyter schnurpfet und ds Mamali im lääre Lade vorne dänneruumt, wachst ihm ob em rächten Oug es großes Horn. D’Frou het ihm du nes chalts Glas druuf drückt, daß es nid z’höch wärdi; aber är het gseit: «Gib mer’s lieber der ander Wäg und tue chly Chirsewasser dry.»

		«Ja nu», tröschtet si, «alle Reschpäkt vor dym Muet, Papali, aber es wird nid ha sölle sy, und villicht isch es no besser, es syg der nid grate. Wie liecht, wie liecht hätte mer e guete Chund oder zwee verlore!»

		92 «Du hesch rächt. Und der Miggeli hätte mer mit däm glych nid ume.»

		Wo im Lade vornen alles wieder a sym Ort isch gsi, het sech d’Frou Gafertschinger a ds offene Fänschter gsetzt, e Handarbeit vüregno, aber meh uf d’Gaß use gluegt als uf ihri Stiche. Es isch nid lang gange, so ghört me ne Gutsche d’Gaß abcho. D’Frou Gafertschinger hätti wäge däm’twäge no lang chönne wytersoume, ohni öppis z’verpasse, vowäge ds sältmal het me ne Wage z’Bärn scho vo wytem ghöre tschädere. Di ganzi Stadt isch no mit runde Chöpflige bschosse gsi, und me het o no öppis gha für ds Gutschefahre. Und trotzdäm isch der Frou Tuechherri alles z’gleitig gange. Het es se nume dunkt oder sy würklech der Herr Ryhiner und d’Frou Marschälli i däm Wage gsässe? Si het gwüß grad i d’Louben use müesse ga luege. Ja, wäge dessi! Di ganzi Chramgaß ab isch prezys wie no hütt under jedem Loubebogen es Wybervölchli gstanden und het der Gutsche nachegluegt, wo halt ihre Wäg derdürab tschäderet isch und vo hinden uf e Tupf glych usgseh het wie öppen alli Gutsche. — Aber äbe, so ne Gutsche! Was da nid alles drin chönnti sy und chönnti vor sech gah! Bsunders die, wo no nie sälber drinne gsässe sy, was stelle sech die nid vor! E Wält het drinne Platz oder emel zum Allermindischten es Schicksal. Het me nid vo Lüte gwüßt z’brichte, wo so i nere Calèche z’mitts am Wybermärit i dises Läben yne sy useghotteret worde, anderi i d’Ewigkeit übere gschüttlet! Und zwüsche dene beidne Schwirrli 93 lyt mängs uf em Läbeswäg, was i nere Gutsche gscheh chönnti, der Miggeli Gafertschinger het’s ja erscht no erfahre.

		I der Märchliger-Gutschen isch hütt niemer uf d’Wält cho und niemer gstorbe; aber es Schicksal isch versiglet worde. Uf der Fahrt dür e Hüenliwald isch es bereits usgmachti Sach gsi, daß me ds Madeleine ga Grächwyl use schicki, und zwar hütt no. Es wär ja no mängs Ort gsi uf em Land ume, wo me’s mit offenen Armen ufgno hätti. Hindelbank, Jegistorf, Landshuet — was weit der meh? Aber alles das isch am Paß gläge. Und jitz het’s gheiße: absyts mit där Tochter!

		Dem Xandi Wagner, ja, däm het me ja jitz gseit, was er z’hoffe heigi. Aber chuum isch er us em Bannbezirk use gsi, so isch du en anderen uftouchet, der Mündi Wagner, der Maler. Als épouseur isch er nid gsi z’schüüche; aber gäb wie me bhertet het, er heigi mit disem nüt z’tüe, isch er halt äbe doch e Wagner gsi. «Und de versprichen i mer o nüt Guets vo sym Yfluß», het der Herr Gabriel gseit. «I ha nüt uf denen Anakreontiker.»

		D’Frou Maréchale het zwar das Wort bis jitz nie ghört gha, aber einewäg versicheret: «Ah, je comprends, i ha das Ougeverdräjen o nid gärn.»

		Und der Herr Gabriel het liebeswürdig drüber wäg ghulfe: «Gäge ds Malen und Zeichne hätt i nüt. Es wär mir sogar rächt, wenn ds Madeleine settigi passe-temps würdi lehre, ’s het scho rächt gueti Progrässe gmacht; aber was derby gredt wird, ma foi...»

		94 «Dir heit rächt, Gabriel, c’est un monde bien léger. Di Chünschtler hei gar viel uf em Blutte.»

		«Das villicht o; i gloube zwar, der Mündi syg vo da nache nid gfährlech, er isch meh uf de Vedute; aber was i halt a dene Lüte nid cha lyde, das isch di liederlechi Adaption a jedi Läbeslag. Dünklet se, i was Der weit, geng sy si obenuff. Alles isch ne rächt. I jeder Gülle gseh si der Abglanz vom Stärnehimmel.»

		«Eigetlech», seit d’Frou de Chateauvieux, und derzue leit si ihri fyni chueli Hand uf di abgmagereti vom Herr Ryhiner, «isch das nid so ungschickt.»

		«Aber es ghört sech nid für üser Gattig Lüt.»

		Der Herr Gabriel het sech ganz hindere gla i sy Egge, ds Chini tief i ds jabot bettet und trüebsälig vor sech ane gluegt. Wenn dä Luun über ne cho isch, isch er de albe nümmen amüsant gsi. Aber d’Frou Maréchale het das gkennt und isch der Verdacht nie ganz los worde, er machi’s i ihrer Neechi nume, wil er gärn möchti tröschtet sy, ohni sech sälber öppis müesse z’vergä. Und wenn me ganz scharf gluegt het — nid nume so im Profyl — so het i dene Ratsherrenougen öppis o no chly chly hinder em Schüüchläder düregüggelet.

		Afin. Wo me z’Märchligen usgstigen isch, het me nüt anders gmeint, als der Herr Ryhiner syg alleini cho und nid rächt begriffe, warum er am Schlag blybt und i d’Gutschen yne luegt. D’Frou Rosine macht sech zuechen und gseht grad no, wie ne Damehand nes chlyses Spiegeli im Ridicüle 95 versorget. Und ds Madeleine, di Chrott, het im einte Mulegge vom Ungglen es Hüüchli Puder welle gseh ha, wo-n-er doch sünsch nie nüt Settigs bruucht het. So Töchtere bilde sech bekanntlech no gärn öppis eso y.

		Vo Grächwyl isch scho mängisch d’Red gsi; aber wo’s du gheiße het, no dä Namittag söll d’Jumpfer Madeleine mit der Tante Cecile derthi reise, het’s du nes Duureli gä. Me heigi ne luschtigi Malerei vom Aarebord underhänds, und morn chömi de der Herr Wagner se cho hälfe fertig mache.

		Das sygi grad glych, het der Herr Gabriel gseit. Es fählti sech no, daß me wäge settige Divertissement e Reisglägeheit würdi verpasse.

		Aber me heigi no Strümpf i der Wösch und...

		«Grad glych! Settigs cha me nacheschicke.»

		Also punktum. Um di Vieri umen isch wieder agspannet worde. Me hätti schier chönne meine, es sygi am heiterhälle Tag unghüürig. I allnen Egge, hinder jeder Wand het es Muul gchlefelet und ufbegährt, wil me d’Jumpfer Madeleine furtschicki und niemer dörf wüsse wohi. Am wüeschtischte het’s im Stall grüblet. «Wenn ihm nume di beide Roß verreckte!» het der Gutschner brummlet, «e settigen Uverstang: zwöimal ds Tags z’fahre, u de no sövel wyt!» Me het ihm ds Muul ghörig verbunde gha, dem Gutschner. Aber grad z’trotz het er du i der Gschirrchammeren a d’Wand gchritzet: «Den 12. Augscht Matleni uf Grächwyl brungen.»

		96 «E nu», het der Herr Gabriel dem Madeleine zum Abschid gseit: «Vergiß jitz, was hinder dir lyt!» Es het nüt g’antwortet, aber im Stägenabgah dänkt, grad so guet chönnti me befäle: «läb!» oder «wachs!»

		Nid am wenigschte het sech der Herr Poussin um di Abreis interessiert. Grad vor den Ohre vom Herr Ryhiner het er der Gutschner gfragt, wohin es gang.

		«Uf Hühottige», het er zum Bscheid übercho.

		Dadruuf hi sy si abgfahre.

		«Allons!» isch ds erschte Wort vo der Frou Maréchale zu ihrer Gfangene gsi, wil ds Madeleine vom Hoftor uus dem Herr Poussin und allne Husare no zuegwunke het. «E wohlerzogeni Tochter verschänkt ihri Attentione nid uf all Syten use!»

		«Es isch mir doch glych, wär di Brosmen ufpickt», seit ds Madeleine, und derzue zieht es d’Muleggen abe, daß es e tiefe Falz näbe sym luschtige Näsi düre git.

		Wart nume, dänkt di wälterfahreni Frou, dir will i de das Brösmeli-Streue scho abgwöhne. — «Vergiß doch emel de nid, daß es Franzose sy!» seit si mit strängem Blick.

		«D’Franzose sy o Lüt.»

		«Aber wettigi!»

		Uf das aben isch du lang nüt meh gredt worden i der Gutsche.

		Es wär sech übrigens derwärt gsi, so ga z’tue im Stall! Ds Herr Ryhiners Gutschner het ja nume bis i d’Stadt müesse mit dene zwo Dame, a 97 d’Züghuusgaß. Dert het ne der Herr Gatschet vo Grächwyl mit sym char-à-banc gwartet. Es isch e chly spitz gange mit dem Platz. Eigetlech isch es numen e Zwöiplätzer gsi ohni Bock. Da mueß dä, wo füehrt, drin inne sitzen und sytlige gutschiere. Der Herr Gatschet isch en artige Herr gsi, aber eine vo dene, wo geng möchte mageren und das gar nid zwägbringe, gäb wie si nüt über nes guets Ordinäri usen ässe. D’Frou Maréchale hätti vo Rächts wägen i d’Mitti ghört, aber si het scho sünsch warm gnue gha, und so het du halt ds Madeleine zwüschenyne müesse.

		«My Wagen isch geng gäge di besseri Syten offe», het der Herr Gatschet afa gspasse, für sech e chly i ne bessere Luun z’bringe — er het nämlech hütt müesse cho Contribution zale — «aber es chunnt vermuetlech uf ds Glychen use. D’Wält gseht gägewärtig uf beidne Syte glych nätt uus.»

		Si sy dür ds Aarbärgertor use größlet und a der Schützematt vorby gfahre. Dert het e Franzos Rekrute für di Helvetischi Legion trüllet. Öppen es Ris deren arme Güggere hei si binenandere gha, wo dem Vatterland z’lieb hei müesse vor de frömde Gwalthaber ga ds Mandli mache. Si hei o dernah drygluegt, geng eine chly dümmer als der ander. Aber jitz, wo der Grächwyler char-à-banc ganz langsam vorbygschnaagget isch, het’s ein dunkt, es flügi e Sunneblick über di Zylete vo Gsichter. Me het grad gseh, daß keine meh uf en Instrukter lost, gäb wie dä brüelet und ufbegährt. Grittligen isch er da gstande, und der Luft het ihm 98 d’Schwalbeschwänz zwüsche de Chneu vüregwäjt. D’Füüscht — i der einten e Rytpöitsche — het er i d’Hüft gstemmt und sech voryne gchrümmt, daß ihm der Zopf glatt über e Buggel und z’beidne Syten e Schübel längi Haar wie d’Mähne vo mene Chachelibigger über d’Backen ab ghanget isch. Das Gfotz isch alles us mene grüüsleche Näbelspalter abe cho, wo-n-er z’tromsig uf em Chopf treit het, es Luege zum Förchte.

		«Herrjere, lueget dert, z’mitts drinne steit der Miggeli Gafertschinger», seit ds Madeleine, «däm isch es nid wohl i syr Hut!»

		«Potz tuusig!» meint d’Frou de Chateauvieux, «bi den Öschtrycher wird’s bald heiße: usryßen und flieh, wenn der Massena mit settigne Grenadier chunnt.»

		Der Herr Gatschet het nüt gseit, aber er het ghalte mit dem Wagen und i äneren Egge vo der Schützematt übere gluegt, mit Stächvogelblicken und doch mit mene Lachen um d’Mulegge. Das isch dene Damen ufgfalle, und si hei sech gfragt, was er ächt gseji. Und jitz träffe sech ihri Blicke, und si hei o nes Lachen under der Hut. Aber es seit niemer nüt. Dert änen, e Steiwurf hinder der Front, gangglet der jung Grächwyler i der helvetischen Offiziersuniform mit mene Wybervölkli, wo vermuetlech dem chlyne Stab vo der Legion attachiert isch, es het emel o öppis Tricolorigs uf em Huet. Der Herr Papa wott juscht wieder fahre, wil er merkt, daß syni Gescht o dert übere luege; da chehrt sech der Instrukter, uwirsch über d’Gafferei 99 vo syne Rekruten, um, dröjt mit der Rytpöitsche — d’Franzose hei gar viel uf Pöitsche, wenn si a der Volksbefreiung sy —: «Va-t-en, bougre, avec ta bourrique!»

		Der Herr Gatschet het ekei Geisle by sech gha und o nid begährt Händel az’fa.

		«So hü dänk!» het er gseit.

		Änet der Neubrügg, wo’s stotzig der Bärg uuf geit, stygt der Herr Gatschet uus, git dem Madeleine ds Leitseil i d’Hand und seit: «Fahret hübscheli, i chumen Ech de scho nache. Mer wei däm arme Fanny uf üser letschte Reis nid no ds Läbe suur mache.»

		«Üsi letschti Reis?» fragt d’Maréchale.

		«He ja, mer müesse ja doch nah-ti-nah de Franzosen alles gä. Hei si üsi Bueben und ds Gäld, so wärde si-n-is d’Roß o nümme lang la. Mer dörfe no Gott danke, wenn’s bi däm blybt. Wenn öppis mit is wär, öppe so wie mit den alte Römer, so wär i jitz mit Ech alli Gredi dür e Brämgarten uus, im Galopp, und — hai — über d’Flueh uus, i d’Aare. Da hätte si-n-is de gha!»

		Di Beiden im Wage lachen ob der Idee.

		«Aber äbe», fahrt er furt, «Dir lachet nume, und Dir heit rächt. Settig Sache standen im Gschichtebuech. Bi üs hätti’s natürlech numen e jämmerlechi Pürzlete gä. ’s wär alls i de Stude blybe bhange, und me wär is cho zsämeläse. Sag an, Helvetien, du Heldenvaterland! Hü, fahret nume! I chume nah-ti-nah vor e Schnuuf. Dir chönnet mer ja de z’Herreschwanden obe warte.»

		100 Gling — gling — gling isch di gueti alti Mähre der Stutz uuf gstampfet. Albeneinisch het es Lüftli der Stoub ufgwirblet; aber es isch heiß gsi, und d’Tante Cecile het e Nuck gno. Ds Madeleine hingäge het allerhand gha z’dänke. Der Herr Gatschet het wohl gspasset mit sym über d’Flueh uus fahre. Aber me het drunder yne doch öppis vo mene verwundete Härz gspürt, und wär hätti das dütlecher gmerkt als di gfangeni Haselmuus! Ja ja, über d’Flueh uus und fertig! Es hätti halt doch öppis für sech, het si dänkt. Besser tot als i lätze Händ!

		Wo ds Madeleine juscht am tiefschten i di truurige Gedanken und i d’Idee vom Ertrünnen us der Trüebsal versunken isch, rollet e dumpfe Donnerschlag über ds Land. Es luegt uuf und merkt erscht jitz, daß der Sunneglanz völlig erlöschen isch. Nid es Wunder! Uf der Abedsyte steit ja di schwärschti Wand am Himmel. Bi den erschte Hüser vo Herreschwande halte si, für dem Herr Gatschet z’warte. Gäge Heihuse schlafe d’Tanne no vor Toppheit und Müedi; aber linggs übere, im Lörwald, chutet’s scho, und uf der Uettligestraß stübt’s gägen Ortschwabe zue.

		Chuum het der Herr Gatschet wieder ds Leitseil i de Hände, picke scho di erschte schwäre Tröpf hinden a ds Verdeck. Me mueß trotz der Hitz d’Dechi über d’Chneu ufe zieh, und das guete Fanny, wo erscht no i Abgrund hätti sölle, het mit der chlyne zsämegchnuuschtete Gsellscheft im schärfschte Trab gäge hei zue müesse.

		101 «Lydet Ech halt e chly», tröschtet der Herr Gatschet, «mer chönnen is ja bald wieder i d’Breiti la. Es isch im Zug vo der Zyt, daß me mueß zsämerücke.»

		Es het ganz ghörig gchlepft und donneret, so daß albeneinisch ds Fanny mit mene währschaften Altwybergump di beide Dame zum Göiße bracht het. Der Frou Maréchale-n-isch das no lang nid ds Unagnähmschte gsi. Si het sech meh g’ergeret über e Wage, wo nah-ti-nah zur Tropfsteihöhli worden isch. Zerscht hei sech numen es paar vorwitzigi Tröpfli uf en Ermel vo der schöne Frou verloffe, es paar couragierteri hei nere nes Collier vo Diamante wellen um e Hals lege. ’s wär guet gmeint gsi; aber wie ds Schönschten uf där arme Wält verderbt wird, wenn alls wott mitmache, so sy bald dere glänzige Läcker z’viel worde, und di unersättlechi Gsellscheft isch als chalte Bach über e stolzischte Rügge vom alte Bärn ab trohlet. Dem Madeleine het’s nüt ta.

		Um di Sibni umen isch di Höhli mit ihrne Nymphe z’Grächwyl i Hof gfahre, rächt fyrlech, vowäge me het, für nid mit der Rüggsyte vor d’Hustüre z’cho, ne wyte Boge müesse mache. Und juscht i däm Ougeblick isch d’Abedsunne dür d’Wulke broche. Es het geng no chly grägnet, und d’Böum und d’Chänel und allszsäme het tropfet, so daß es vo hunderttuused Spiegeli blitzet und glüüchtet und gflimmeret het, wie wenn men im Widerlager vo mene Rägeboge wäri. Ds Madeleine het emel grad müesse dänke, im andere 102 Widerlager standi gwüß ds Ortbüehl, und isch mit syne Gedanke dür e Bogen uuf, höch über Märchligen übere gfloge. Aber jitz het me ghalte, und di fründlechi Frou Gatschet steit scho under der Hustüre: «Herrjeh, Herrjeh, dir arme Lüt! Gschwind chömet a Schärme!» Di drei Insasse sy under ds Vordach gsprunge, hei d’Füeß mit feschtem Uftrappe gweckt, und di Dame hei di nasse Röck vo de Chneu glöst und sech la i d’Stube füehre. Ds Gschnäder isch verstummet, und uf em Sandsteibode vom Husgang het me nume no zwee Kreise vo Tröpf gseh. D’Frou Gatschet het ds Madeleine i sy Stube gfüehrt und ihns under vielem «aber nei, aber nei, Dir Armi! — Grad düryne syd Dir ja naß!» abtröchnet und vo Chopf bis zu de Füeßen anders agleit. Du isch si mit de nasse Chleider furt und het gseit, me chömm’s de zum z’Abe cho rüefe. Währed si ihrem Ma i trocheni Chleider hilft, seit si eismal über ds andere: «Nei aber! Und eso eis het no kei Ma!»

		Der Herr Gatschet steit da i der Abedsunne, d’Hose, wo-n-er söll dryschlüüffe, no i de Händ, und märmelet mit syne runden Ougen uf d’Frou. «Bis du froh, daß es no keine het!» seit er, und derzue het er es verdrückts Lachen i de Mulegge.

		D’Frou het juscht es paar Strümpf gmuschteret. Läng lat si se-n-abehangen und erwideret der Blick vo ihrem Ma mit mene nid minder gwunderige. «Ja, aber...?»

		«Es geit alles vorby», antwortet der Herr vo Grächwyl, versorget sys Gheimnis hinder mene 103 stillvergnüegte Gsicht und syni landjunkerleche Bei i de Sunntigshose.

		Underdesse het ds Madeleine syni paar Sächeli versorget i allmänds Schublade, wo mit großgmuschteretem Papier sy gfüetteret gsi und, wie di ganzi Stube meh oder minder, hundertjährig gschmöckt hei. Was git’s doch Comfortablers uf der Wält, als a mene Summerabe, na nere Rägefahrt, wenn’s so rächt naß zum Fänschter y schmöckt, i nere heimelige Stube z’sitze, uf menen altmodische Ruehbett, und syni Blicke de früsch gwichsete Bodechrüz nah la z’strychen oder di enorme pflartschige Dessins vo der glahrige Tapete z’zelle! Und wenn de gar no derzue, wie hütt, es delizioses Grüchli vo der Chuchi här dür ds Huus strycht!

		Es isch nümme lang gange, so isch d’Frou Gatschet mit der Maréchale cho zum z’Abe rüefe. «Und jitz», fragt d’Tante Cecile, «wie dunkt’s di, z’Grächwyl?»

		«Härzig isch es», antwortet ds Madeleine, «i weiß nume nid, was i hie söll.»

		«Söll — söll!» seit d’Frou de Chateauvieux. «Nüt söllisch.»

		Druuf isch men i d’Äßstuben übere, wo se der Herr Gatschet erwartet het. Wie geng, wenn si wieder öppis Ungwanets annegha het, isch er vo der Maréchale überno gsi und het na mene Komplimänt gsuecht. Und trotzdäm si hütt i mene ganz eifache schwarze Leidrock erschinen isch, het er sech nid mögen ebha, z’säge: «Der Meien im Ougschte.» 104 Und si het mit mene maliziöse Lache g’antwortet: «Isch das ghouen oder gstoche?»

		«Es isch weder ds einte no ds andere, es isch di puri...»

		«Jerome, wottsch du villicht der Salat amache?» wirft d’Frou Gatschet derzwüsche. Und du het me du vo der Reis und vo der Contribution afa brichte.

		Wie’s hiez’land öppe geit, wenn’s einisch afat wättere, so isch es der sälb Abe dem Frieswylhubel nah o gange. Es het du nümme chönne hören oder geng wieder agfange. Chuum het me sech gäge d’Wand gchehrt zum Schlafe, so isch wie ne Schyn us der Underwält ds Tapetemuschter läbig worden und wieder verschwunde, und de hei d’Fänschterschybe vo mene Donnerschlag gchlefelet, daß me hätti möge rüefe: he he! Di ganzi Nacht het’s gruret und grumplet. Da het ds Madeleine mängsmal vo vornen agfangen überlege: «So, also gar nüt söll i hie obe? Für was bin i de da? Für mi z’tod z’längwyle?» — Ändlech aber het ds Donnere nahgla. Nume der Räge het me no ghört. O wie das gruuschet und gruuschet het, herrlech! Grad, was es bruucht zum Ydusle.

		Das Ydusle hätti’s äbe du sölle lehre, nid numen i der Nacht. Aber so wenig me’s i der Nacht cha erzwänge, so wenig cha me das, was eim plaget, am heiterhälle Tag mache z’verstumme, und grad am alleriwenigschte, wenn me Lüt um sech ume gspürt, wo di ganzi Zyt gwundere, ob me sech ächt jitz ergä heigi oder nid.

		105 Ds Herr Gatschets hei nüt derglyche ta. Si hei sech beidi zsäme Müej gä; dem Madeleine ds Läben i der Einsamkeit vo Grächwyl e chly z’erheitere. Aber d’Tante Cecile isch wie nes apokalyptisches Wundertier gsi, het Ohren und Ougen um und um gha und Gspürhörnli amene Gueg z’trotz. Ds Madeleine isch nere-n-us Wäg gange, wo-n-es nume het chönne. Und wil das mängisch nid liecht gsi isch, het es du glehrt schwyge, nid nume mit dem Muul. Sogar d’Haselnußouge, di tuusigs Dachguggeli, wo geng alles usegla hei, sy i dene Tage worde wie blindi Fänschterschybe: lue düre, wenn d’channsch!

		Ei Abe, so um di Sächsi ume, het ds Madeleine im Hof de Hüehner und Tube gstreut. Es isch juscht der Räschte gsi, und ds Madeleine macht no ds Seckli lätz, für di letschte Chörnli und Brösmeli usez’schüttle, da isch es ihm, es lueg ihm öpper zue. Und richtig, uf der Straß usse, öppen e Schybeschutz wyt, steit e stattleche Herr, e chly chly gspässig agleit, eigetlech ganz comme-il-faut, nume di großi Tätschchappe mit dem Läderschirm het nid rächt welle zum Räschte passe, und der breit Rieme vo nere grüüslechen umghänkte Täsche het ihm ds jabot verdrückt. En Ougeblick no stuunet ds Madeleine. Es cha’s nid rächt gloube; aber jitz drückt der Wanderer es churzes Färnröhrli a ds Oug... Er isch es, er isch’s! — Der Herr Sigmund Wagner. Mit erschrockenem Gaggle fahre d’Hüehner usenandere. Ds Madeleine isch z’mitts 106 dür ds Völkli düre gschossen und louft wie nes Stoubwirbeli im Bysluft dür e Hofwäg uus.

		«Chömet Dir zu mir?»

		«Sapperlot, sapperlot! Syd Dir da? Es het mi doch welle dunke. Haha, hahahaha. Regardez-moi ça. Däm seit men aber Gfell.»

		«Dir weit doch nid öppe wyters?»

		«D’Wahrheit z’säge, han i eigetlech im Sinn gha, grad no ne Fuhre wyters, uf e Schüpbärg. I wott dert ga d’Ussicht ufnäh.»

		«Aber emel hütt nümme. Allons, chömet e chly yne!» Und ds Madeleine zieht sy Fründ und Lehrer am Ermel gäge Hof yne. Si sy chuum innevür dem Tor gsi, so chunnt ne der Herr Gatschet etgäge. Und jitz stande di beide Herren uf nes paar Schritt vis-à-vis vonenandere, luege sech a und verhei ds Lache. Und undereinisch platze si usen und lachen und lache, wie ds Madeleine ’s scho lang nümme ghört het. Es Echo het’s gä am Huus. Da het me du natürlech o nümme lang bruuchen uf d’Maréchale z’warte. Fascht i eim Ate mit däm luschtigen Echo isch si under em offene Fänschter vom Sääli erschine; aber si het nid ghulfe lache.

		Under der Stubestüre pütscht si mit dem Madeleine zsäme, wo voruusgflogen isch und uf der Zunge gha het: «Gället, Frou Gatschet, Dir bhaltet der Herr Wagner über Nacht?» Aber wil es a di Lätzi cho isch, stürmt’s wyter, änen use, dür d’Äßstube, für di Rächti z’sueche. Underdesse sy di beide Herren i ds Huus cho. Der Herr Wagner 107 het umständlech sy Taschen abghänkt und uf ne Trog im Gang gleit und sech Stirnen und Hals gwüscht, währed der Herr Gatschet prezys wie vori ds Madeleine, uf der Suechi na syr Frou der Maréchale-n-a d’Nase louft.

		«Il faut l’expédier par retour du courrier», seit si dem Herr Jerome i ds Ohr. Aber dä — es fählti nid viel, er müpfti di stolzi Frou uf d’Syte — rönnt a nere vorby: «Ida! Ida!» E Türe schletzt, und d’Frou de Chateauvieux steit allei am fyschteren Änd vom Gang und gseht, wie vorne, i der Heiteri, der Maler sy Gugger ufsetzt und gäge se luegt.

		Quelles manières! dänkt si und verschwindet o hinder nere Türe.

		Jitz bräche vo der andere Syte mit mene Schwall vo Fotzelschnitteduft der Herr und d’Frou Gatschet und ds Madeleine us der Chuchi vüren i Gang und wei der Herr Wagner i ds Sääli füehre. Der Herr Jerome geit mit ihm. Der Maler aber blybt vor der Säälitüre stah: «Wän heit Dir da?»

		«D’Frou de Chateauvieux.»

		«Herrjeregott! — Afin.»

		Und si gangen yne.

		Am anderen Änd vom Gang hanget ds Madeleine der Frou Gatschet am Hals und seit: «Gället, gället!»

		Di beide Herre sy bhuetsam i ds Sääli, jede mit dem Gedanke, was das ächt jitz für ne Vorstellung 108 wärdi absetze. Aber d’Stuben isch läär gsi. Wie hätti’s o anders chönne gah! Wenn e Herr mit mene Gugger i der Hand umewäg isch — und wär er eim no so glychgültig — so lat nen e Frou de Chateauvieux doch nid zueche, gäb si no einisch am Toilettetisch nachegluegt het, öb alles a nere-n-a sym Platz sygi. So het’s äbe du chönne gscheh, daß, währed si i ihrer Stuben alles no einisch nachetüpft und di chlynschti mèche-n-underegstopft het, ds Madeleine und der Herr Wagner en Ougeblick alleini im Sääli binenandere gsi sy. Ds Ehepaar Gatschet isch syne Gaschtgäberpflichte nachegsprunge. Nid daß der Herr Mündi Wagner nid vorlieb gno hätti mit Fotzelschnitte; aber me lat sech doch e settigi Glägeheit, sich sälber es Dinerli z’gä, nid la etwütsche!

		Also, da sy si du binenandere gsässen und hei sech hurti erzellt, was sit ihrem letschte Zsämesy z’Märchlige beidne passiert isch.

		Ds Madeleine het juscht wieder d’Händ zsämegschlage vor Freud ob der Ussicht, daß der Herr Wagner jitz es paar Tag hie blybi. Da seit der Maler: «Loset! Soyons raisonnables! — I gloub — i gloub, es wär gschyder, i würdi nid hie Quartier näh. Mer wäre doch kei Stund allei. I gangen ehnder uf e Schüpbärg zu mene Buur. Und male tuen i dert äne. Gseht Der? Dert im Oberlindechwald luegt en abgholzete Hubel über d’Tannen use. Dir wärdet der Rank scho finde. Und wenn i hinecht säge, i well wyters, so het niemer meh Verdacht.»

		109 Im erschten Ougeblick het dä Vorschlag dem Madeleine ne Schatten über e Luun gworfe; aber es het bald ygseh, wie rächt der Herr Wagner het und sech im stille scho wieder afa freuen uf d’Schliche, wo-n-ihm zum Zil hei sölle hälfe. Si hei grad Zyt gha, sech z’verabrede, so geit scho wieder d’Türe, und schön wie us em Druckli, ruuschet d’Maréchale yne.

		Ds Madeleine stellt der Herr Wagner vor.

		«Särviteur», seit er, «es isch mer ganz es unverhoffets avantage, d’Frou Maréchale hie obe z’finde.»

		Gärn hätti si ne korrigiert: «es unerwünschts avantage»; aber si het das nume mit mene ganz eigete Falt um ds Muul umen usdrückt, wo dütlech gseit het: Herr Wagner, keini Flouse, syd so guet! Lut seit si: «Dir syd uf nere Chunschtreis?» Und das isch wieder so cho, wie wenn’s hätti sölle heiße: Heit Der’s geng no nid ufgä?

		«Prezys», antwortet der Maler.

		«Quelle drôle d’idée», fahrt si furt, «daß es hie oben öppis sötti z’male gä!»

		«Es git im Bärnerland ekei Egge, wo nid öppis z’male wäri, Frou Maréchale, kei einzige. Es fragt sech nume, öb eine ds Oug derfür het.»

		«Dir möget rächt ha, Herr Wagner; aber es dunkt mi halt luschtig, daß es Manne git, wo ihri ganzi Zyt und Chraft für settigs bruuche, wo me doch jitz wichtigeri Sache z’tüe hätti.»

		«Ganz rächt, Frou Maréchale, es ma Wichtigers gä; aber eis isch sicher: wenn allne 110 Manne der Sinn ufgange wäri für d’Schönheit vo üsem Land und Volk, so hätten is d’Franzose nid mögen, und mir müeßten is hütt nid vo Frömde la regiere. I weiß wohl, daß men üs Idealischte verspottet und verachtet, aber gloubet mir nume: us em Sumpf retten üs nid d’Politiker mit ihrem Ungloube, sondere die, wo’s gäge d’Heiteri zieht. Sunne, Sunne, Sunne mueß i ds Land!»

		Mit däm chunnt der Herr Gatschet yne, chly echauffiert; er het halt no gar allergattig gha i d’Ornig z’tue.

		«Ja», seit der Herr Wagner no einisch und leit d’Händ mit mene zfridene Chläpfli uf d’Chneu, «Sunne, Sunne, Sunne!»

		«Herrjere», antwortet der Husherr, «es dunkt mi neue, es fähli nid dranne, me verbärschtet ja schier. — Loset, i gloube, mir chönnte zuechesitze.»

		I der Äßstube seit du d’Frou Gatschet: «Und jitz, Herr Wagner, darf ig Ech ne Stube la zwägmache?»

		«Dir syd gar fründlech», überchunnt si zum Bscheid, «aber i förchte, i würd mi de z’lang hie versuume. I wär gärn bi Sunnenufgang uf em Bärg, und sobald i uf em Frieswylhubel my Sach gmacht ha, wott i no i ds Mischtelach übere.»

		«E nu, es hätt mi gfreut, aber i begryffen Ech.»

		Zur Verwunderung vo dene Froue het ds Madeleine nid mux gmacht derzue.

		Im Vernachte het du der Herr Wagner sy Malergräbel wieder umghänkt und isch gäge Schüpbärg zue. Der Herr Jerome het ne no bis 111 vor ds Dorf use begleitet. Ds Madeleine isch still und zfriden i sy Stube gange, und d’Frou Maréchale seit, währed si mit ihrer Cherzen a dere vo der Frou Ida Liecht nimmt: «Es macht mir neue doch nid Gattig, daß ds Madeleine nes großes attachement a dä Mündi heig. Si luege ja enand chuum a.»

		«Eh du liebi Zyt!» meint d’Frou Gatschet, «me wird doch nid förchte, es sygi da öppis z’risquiere! Dä isch doch emel scho vierzgi.»

		«Nei nei, nid wäge däm; aber der Gabriel cha ne sünsch nid schmöcke. ’s git ihm uf d’Närve, daß so eine sy Zyt mit Male verplämperlet und i Tag yne läbt, wie wenn nüt gscheh wäri. Und de äbe, me isch halt doch o e Wagner, und die wärden enand under sich scho nid z’leid wärche, begryf!»

		«Aha? Du dänksch, er chönnti der postillon d’amour mache? — En effet, groß gnue wär di Täsche für nes billet-doux. E nu, es isch guet, het er grad no hinecht der Wäg under d’Füeß gno für über e Hubel.»

		«Ja, und wenn er überen isch, so isch er däne.»

		«Mer wei’s hoffe.»

		Di beide Dame stande da, jedi mit ihrem Cherzestock i der Hand, wie wenn si sech wette zündte, damit jedi der andere chönn im Gsicht buchstabiere.

		«Meinsch, si wärde der Fritz bald la loufe?» fragt d’Frou Gatschet.

		«Wenn alles gieng, wie versproche, so chönnt er scho lang hie sy; aber me weiß ja, wie’s das 112 Mannevolk het. Gueti Wort, so viel de witt, und isch me zur Türen uus, so heißt’s: so, die wäre mer los. — Aber plag di nid. I la nid lugg. Si müesse, jawolle parolle!»

		«Guet Nacht, Cecile!»

		Und oben a der Stäge het me no einisch ghört: «Ja wolle, parolle.»



		D’Ussicht vom Schüpbärg zeichnet me nid i eim Tag, wenn jedes Zändli vo de Schneebärgen a sym Platz söll sy. Und derzue isch der Herbschtmonet im Land gsi und het halt mängisch am Morge nid pressiert, für der Näbelflor ab der Landschaft z’zieh.

		Ei Morge chunnt d’Frou Maréchale-n-i d’Äß-stuben abe: «Ida, heit dir kei longue-vue im Huus?»

		«Myn Troscht! — Wohl, es isch gloub a menen Ort eso öppis. Warum? Isch öppe wieder Chriegsvolk im Azug?»

		«O nei, ganz öppis anders. Aber schick di, sünsch sy mer z’spät. — Hesch du en Idee, wo sech ds Madeleine umetrybt?»

		«Nei, isch es nid im poulailler hinde?»

		«Nätte poulailler! Chumm lue! — Aber wo hesch di longue-vue?»

		Di beide Froue zwirblen i ds Herr Jeromes Stuben und graten a sy schöni Funk-Commode. Flingg sy d’Händ i de Rococo-Schlängge, aber hopps! D’Schublade steckt sech. Ei Egge wär use, der ander tuet ke Wank. Wie nes schreegs Muul. 113 Und derzue blinzle di möschige Griffe vo der obere Schublade: Zieht nume brav! Wie ungeduldiger, descht chrümmer! Es Gfräß zum Chläpfe, so ne Commode, wo nid wott.

		Der Herr Gatschet het vor em Huus usse gmerkt, daß öppis i syr Stube geit und steit undereinisch da.

		«Excusez notre indiscrétion, Jérome!» seit d’Frou Maréchale. «Mer suechen Eui longue-vue.»

		«Was git’s z’luege?»

		«Il y a un obstacle.»

		«En attendant loset: Wo-n-i vori i myr Stuben obe ds Fänschter uftue, gsehn i dert äne, dem Waldsoum nah, es Wäse derhär schlyche, und i wette, es isch mys Madeleine. I fragen Ech, um die Zyt, am Oberlindechwald äne! Und wo-n-i wyter luege, dunkt’s mi, i gsej uf däm Hubel äne, wo wie ne Glatzen us em Wald luegt, es étalage-n-und eine, wo derhinder sitzt. I wette, es isch der Mündi.»

		«Nu! Was isch o das?»

		Der alte Frou Funk ihres Muul wird geng schreeger, wie meh sech d’Frou Gatschet über ihre Widerstand ergeret.

		«La’s nume la sy!» seit der Herr Jerome, «me cha se scho lang nümmen uftue. I mueß de einisch der Tischmacher la cho. — Mi plaget drum der Gwunder weniger als euch.»

		«Ah! s’il-vous-plaît!» Halb no gspasset d’Madame de Chateauvieux, aber der Erger güggelet zwüsche düre. «Es dunkt mi neue, Dir hättet alle Grund, e chly gwunderiger z’sy.»

		114 «Hm — hmhm — hmhmhm. Warum sötti ds Madeleine nid sy Morgespaziergang mache? Wenn Dir früecher us de Fädere chämet, hättet Dir scho vor dreine Tage mys Glas gheusche. Was Dir hütt etdeckt heit, han i scho alli di Tag gseh.»

		«Aber Jerome!» rüeft d’Frou Gatschet. «Und das lasch du so la gah?»

		«C’est trop fort! I hätti nid dänkt, daß Dir e settigi patte mouillée wäret», fat d’Frou Maréchale afa schmähle. Und uf däm Trom isch es wyter gange, so daß sech der Herr Gatschet afange gfragt het, ob er das alles i syr eigete Stube schuldig syg az’näh. Gseit het er keis Wort. Und d’Frou Ida isch in aller Stilli vo der Maréchale zur Partei vo ihrem Jerome übergange. Si het sech nume g’ergeret, daß dä arm Ma nid usegit. Ändlech isch du di erbosti Maréchale gwahr worde, daß a ihrem Wägeli e Lung ab isch, und het’s a nes Bord greiset.

		I däm Ougeblick isch ds Madeleine wie di heiligi Eifalt dür e Hof ycho — und vo niemerem gschmählt worde. Keis vo dene drü het sech trouet az’fa. Der Herr Jerome het uf de Stockzände glachet und isch i d’Hoschtet use, ga luege, ob keini Galwyler am Bode syge. «Wenn i nume nie dadry gä hätti!» het er ob allem Zsämeläse vor sech ane brummlet. «Aber so sy mir alli, es paar schöni Ouge, und ds töllschte Bollwärk fallt usenand.»



		Der alt Pfarrer Leu vo Meichilchen isch halbwägs zwüsche Diemerswyl und Schüpbärg uf nere Haglatte gsässe, für z’verschnuufe. Mitti Herbschtmonet 115 isch es gsi, und z’Münchebuchsi unde het’s juscht Zächni gschlage. Der Mond isch höch über em Grauholz gstande. Wie doch das eso schön schlaft z’ringsetum, het der Pfarrer dänkt. Keis Blatt isch gfalle. I de Mööser unden isch der Näbel gläge. Aber uf de Huble het me d’Schätte dütlech gseh am Bode lige, schwarzi Leidgwänder, wo d’Böum i der Einsamkeit abzoge hei, für sech frei i di herrlechi chüeli Luft ufz’recken und ds Mondliecht über sech ab la z’rünne. Der Papa Leu het o öppis vo däm gspürt. Der ganz Abe hei si dunde bim Amtsbrueder z’Buchsi vo de französische Mord- und Schandtaten im Nidwaldnerland gredt und zletscht afange nume no Bluet gseh und Angscht ghört. Und jitz di silberigi Stilli! Ja, so chönnt’s sy i der Wält, und es isch ja. Warum sy si o nid zfride mit dem Schönen und Guete?

		Er het juscht wieder wyters welle, da ghört er uf em Sträßli Schritte, no wyt unde; aber z’Nacht het niemer gärn öpper Frömds hinder sech, bsunders na mene Chrieg. Nid daß er e Förchthans gsi wär, sünsch war er chuum wieder abgsässe, für dä Wanderer vorby z’la. Es sy jungi Schritte gsi, aber offebar e chly müedi, na de Steine z’schließe, wo verstüpft worde sy. Er treit e breite Tricorne vo neuerer Façon, und im Mondschyn glänzen Uniformchnöpf. Aha, er trouet dem Landfriden o nid so ganz. Er luegt emel sträng, wär da am Wäg sitzi, het uf di anderi Syte vom Sträßli und steckt d’Hand under ds Revers.

		116 Jitz mueß der Pfarrer schier lache. «La nume der Chuecherüter im Sack, Fritz!» seit er, «i bi’s, dy alten Underwysiger.»

		«So so, Herr Pfarrer, weit Dir is öppe no bi Nacht und Näbel druusstelle, i Eunen alte Tage?»

		«Bhüet is nei. I wott nienen anders begrabe sy als z’Meichilche. I bi uf em Heiwäg. Aber wunder nähm’s mi, was bi euch los isch, daß du scho wieder heichunnsch? Du bisch doch nid öppe desertiert, Fritz?»

		«Dir wärdet mir so öppis hoffetlech nid zuetroue?»

		«Nei, eigetlech nid, dir am allerwenigschte. Und doch — ganz under üs, Fritz — i chönnti dir’s nid übelnäh. D’Wahrheit z’säge: begriffe han i di nid, und es het mi duuret, daß du di hesch i di Helvetischi Legion la prässe.»

		Jitz sy si e Blätz wyt gloffe, ohni nes Wort z’verlüüre. Der Pfarrer merkt, daß der jung Gatschet öppis z’verworgge het. Ändlech blybt dä stah und seit: «Herr Pfarrer, wenn Dir wüßtet, was mi das gchoschtet het! I bi, weiß Gott, nid gärn gange. Aber säget mir nume, was mir junge Lüt i aller Gotts Ärdewält jitz Gschyders chönnte mache. I ha mi lang gwehrt; aber was weit Der? Wo-n-i du gseh ha, daß me dermit dem Vatterland e Dienscht leischtet und d’Franzose chly chönnt betädige, han i mi du härgä. — Jitz bringet Dir my Etschluß schier wieder i ds Waggele.»

		Es het ne Müej gchoschtet, sy Erger z’verstecke.

		117 «I chume dänk z’spät», meint der Pfarrer. «Oder was hesch vor?»

		«Ja, was han i vor? Nüt, i weiß überhoupt nid, was i daheim söll, und wieso daß i undereinisch zu menen Urleb chume, chuum daß mer vo Bärn abmarschiert sy. Der Papa het mer gschribe, i söll Urleb heusche. Und wo-n-i der Brief überchume — i ha ne no nid emal gläse gha, wirden i zum General Käller befole, und dä seit mer, me sygi vo daheim uus um Urleb ycho für mi. Er het eso dumm glachet derzue und gseit: ‹Dir wärdet wüsse für was. Aber daß Dir de zur Zyt ume bim Corps syd! Mir chönnte bald i ds Füür cho.› — Was söll i da druus mache?»

		«Sy no anderi hei gla worde?»

		«Nume no so ne Löl, e gwüsse Gafertschinger. Er isch hinden und vorne zu nüt gsi z’bruuche, het Plattfüeß und cha keini zwo Stund loufen ohni zsämez’gheie. Bis ga Herzogebuchsi hei si ne mitgschleipft, und dert het men ihm du gseit, er söll lieber wieder hei, ga Barchet verchoufe.»

		Der Pfarrer lachet: «Das chönnti no mängem andere passe.»

		«So, also, Dir wüsset nüt vo daheim?»

		«Gar nüt. Weisch, di Frou de Chateauvieux isch bi dynen Eltere, und da gangen i nid meh übere als grad sy mueß. I gange hie und da einisch en Abe mit ne ga taroque, den Eltere z’lieb. Da geit’s still zue, und sobald me fertig isch mit dem Spil, packen i zsämen und gange.»

		118 «Aber da wird si de alben erscht rächt amüsant.»

		«Äbe drum. Das Dürenand isch mir zwider. Me chönnt ganz vernünftigi Sache rede mit nere. Si dänkt über ärnschti Frage nache; aber si cha sech nid ebha und het e tüüfelsüchtigi Freud, üsereinen uf ds galante Zybi z’lööke. Und i zale nid gärn Hindersäß; drum gangen i lieber. Aber gloub mir nume: di Frou wird einisch unglücklech. Nimm di numen o in acht mit nere! — So, da sy mer ja scho. Guet Nacht, Fritz.»

		Es het der jung Herr greut, nid no chly am Mondschyn z’blybe, und drum het er trotz syr Müedi der Pfarrer no bis gäge Meichilche begleitet. Dernah isch er hei, het dem Chnächt a Fellade gchlopfet und sech la uftue.

		Der Mond het glahrig i Gang gschinen und d’Fänschterchrüz uf e Bode zeichnet. — Und was steit da vor der Türe zur chlynere Visitestube: es paar Dameschüehli. Und drüber hanget am Türg’reis e Leidrock...

		«Jitz weiß i alles», seit sech der Fritz Gatschet. Er düüßelet i sy Stuben ufe; aber i ds Bett man er nid. A ds Fänschter sitzt er und stützt der Chopf uf d’Simse. Ja, jitz weiß i alles. Es wird ihm fascht trümmlig. Alli Trümpf hätt er i syne Händ. Nume zuez’gryffe bruuchti er. Ynesitze chönnt er, wie no sälten eine drygsässen isch. Di luschtigschti Frou landuuf und -ab chönnt er ha, wil’s zwüsche den Alten usgmacht isch. Märchlige! Batze zum Chrüschle gnue... Ds Härz fat ihm afa chlopfe. 119 — Der Xandi Wagner! Er isch ihm nüt schuldig, si sy ja wyters nid befründet, und er isch ja z’Märchligen abgfahre. — Und doch! Bin ig ihm würklech nüt schuldig? Mueß me grad Buesefründ sy, für enand nid i Wäg z’cho? Es wird dem Fritz ganz äng und heiß. Da unden inne schlaft si. Und morn...

		Er ryßt ds Fänschter uuf und stuunet i di herrlechi Herbschtlandschaft use. Wie still, wie still! Alles schlaft, sogar d’Böum. Ds Bärnerland schlaft. — Ds alte Bärn isch o ygschlafe, vorby... en alti, großi, schöni Zyt; aber o ne Zyt, wo... ja ja, säg’s nume: wo men über ds Läben und ds Glück vo de Chinder verfüegt het, ohni se z’frage.

		Da schlat’s z’Meichilchen äne Mitternacht. Und dem Fritz tönt’s wieder i den Ohre: «Nimm di numen in acht vor där Frou — die wird einisch no unglücklech — und macht anderi unglücklech.»

		Er tuet ds Fänschter ume zue. Und wieder steit i syne Gedanke ds Madeleine vor ihm — di umworbeni Haselmuus, luschtig — di nättischti Bärnere, wo’s git.

		Aber... nei, und i tue’s nid. Aber i wott se nid gseh, sünsch het’s mi.

		Zum Tisch geit er, schlat Füür, zündtet e Cherzen a und suecht Briefpapier vüre. Lang lang überleit er. Mängisch chunnt’s über ne, er well keini Gschichte mache, alles la cho, wie’s well, und eifach ds Glück am Fäcke näh. Wär würdi das nid verstah? Miech’s nid jeden andere so? Würd 120 me ne nid eifach uslache, wenn er sech es Gwüsse miech us öppisem, wo jeden andere... Aber i bi äbe nid jeden andere.

		Und er schrybt:

		«Liebe Eltern!

		Eurem Rufe folgend, bin ich diese Nacht heimgekommen, nicht wissend, um was es zu tun. Habe es aber erraten. Ihr seid Vorhabens, mit Hülfe der Frau Marschallin Euerem Sohn eine überauß glänzende Parthey darzubieten, wo ich nur brauchte meine Hand auszustrecken, und ich hätte Euer und mein eigen Glück vollkommen gemacht. Was wollte ich lieber! Ist es nicht von Kindheit an mein innigster Wunsch gewesen, Euch ein guter und dankbarer Sohn zu sein? Und daß Ihr es wisset, ich schätze Euer Gutmeinen gar wohl. Wie sollte ich denn anders! Das charmanteste und vermögendste Frauenzimmer der gantzen Societet schlummert hier unter meiner inne habenden Stube und wartet auf meine Werbung.

		O ich Unglücklicher! Euch und mir muß ich das Leyd anthun, die sich mir darbietenden chances von der Hand zu weisen. A la cavalière, wie es einem jungen Herrn Officier wohl anstehen möchte, dürfte ich wohl zugreiffen. Und es reizet mich mit unerhörter Gewalt. Aber gerade Ihr, meine theuren Eltern, habet es mich gelehrt und darauff gehalten, daß ein Edelmann bei allem Fleiß sich eine Position zu machen, Acht soll haben auf das wohlerworbene Recht seines Nächsten. Wie sollte ich mir ein dauerhafftes Glück erschaffen, wo es 121 nur auf Kösten eines andern braven Mannes kann geschehen? Darum verzeihet mir, liebe Eltern, wenn ich auf das mir zugedachte Glück renonciere und, so gern ich Euch begrüßt hätte, dieses Haus wieder verlasse, ehebevor die Sonne aufgehet und die liebreizende Gestalt mir verkläret. Ich möchte es wohl nicht ausstehen und würde der Versuchung übel zu tun an meinem Kameraden leicht erliegen.

		Es grüßt Euch Euer treu ergebener Sohn

		Fritz.

		postscriptum. ‹Mes compliments affectueux à Mme de Chateauvieux.›»

		Er überlist sy Brief und isch schier verwunderet, wie da so dütlech steit, was er z’tüe heig, wie vo menen andere gseit und doch vo syr eigete Hand gschribe.

		Es revoltiert geng no öppis in ihm gäge dä Etschluß. Drum faltet er ds Papier und adressiert’s a d’Eltere.

		Und es isch ihm, er müeß no öpper anderem z’wüsse tue, was ihm ds Gwüsse befole heig. Uf nes zwöits Bögli schrybt er: «Ich gehe ins Ortbühl, Xandi Wagnern zu vermelden, daß ich ihm nicht in den Weg trette.»

		«Jitz aber furt, sünsch chönnt’s no fähle!»

		Der chlyner Zedel steckt er i eis vo dene tanzluschtige Schüehli, der Brief uf en Äßstubetisch. Er zieht der Rigel a der Hustüren und — löscht sy Cherze.

		122 Dusse brodelet der Brunnen im Mondschyn.

		Mit ufeglitztem Chrage louft e jungen Offizier gägen Ortschwaben abe — wie ne Schelm. Bald deckt ne der Waldschatte. Er louft und louft. Under jeder Tanne lachet eine: «Lueget, lueget! Dä hätti d’Haselmuus chönne ha!»

		Es het ne dunkt, er müeß mit den Ellbögen uswäjen und antworte: «Ja, und drei Möntschen unglücklech mache.»

		Der Chrage no höcher ufe! Der Huet no tiefer abe, über d’Ohren abe! Furt! Furt!





V.




		Zwee Tag druuf isch der jung Grächwyler ob em mittleren Ortbüehlguet düren um en Egge cho. Uf menen Acher undehär dem Gäßli hei si Härdöpfel usgmacht. Das het er underwägs a mängem Ort gseh und hätti deßtwäge nid umegluegt. Aber da unden isch öppis los gsi. Zvorderscht a der Fuhre, wo si dranne gsi sy, sy zwee Chärscht ygschlage gsi. Dernäben isch en elteri Frou gstande, mit mene Tuech über e Chopf, und näbe deren es schön gwachses Meitschi. Däm isch ds Chopftuech ab de schwarze Haar i Äcken abe grütscht gsi. Beidi hei bald mit der Hand ob den Ouge gäge ds Gäßli ufegluegt, bald uf di anderi Syte gäge d’Zulg, und dert sy ihrere Zwee dervo gsprunge, alli Gredi über ds Fäld und du dür ds Ufergstrüpp i ds Bachbett abe. E Zylete Chinder, wo hei ghulfen ufläse, hei ihri Steichrätte la stah und hei o dene beidne nachegluegt. Wyter hinden isch e Ma mit mene zwöispännige Wage nachegfahren und het de Chinder di volle Chrätten abgno. Aber jitz bängglet er der letscht Chratte wyt wäg, luegt über e Wagen und fluechet e längi Zylete. Nah-ti-nah merkt der Fritz Gatschet, daß das Furtloufen öppis mit ihm sälber chönnti z’tüe ha.

		«I bi de kei Franzos», rüeft er abe, «i tuen ech emel nüt z’leid.» Im Wytergah dänkt er, di Angscht chönnti uf irged en Art mit der französische Kompagnie 124 zsäme hange, wo-n-er vor nere guete Halbstund begägnet het. Der Chef het ne für ne Deserteur gno und ihm der Urlebspaß dürschnouset und di längschti Zyt nid welle gloube, daß er ds Rächt heigi, hie umez’loufe, wil zuefällig nüt vo Ortbüehl und Stäffisburg drin gstanden isch.

		Der alt Herr Wagner isch uf syr Garteterrassen am Gländer gstanden und het vermuetlech di beide Burschen o gseh dervospringe.

		Wie das heimelig usgseh het, di alten Ulmen und Platanen i der Namittagssunne, und drunder ds wyße Herrehuus mit syne grüene Felläde! Schön het’s dä Xandi. Zletscht und am Änd ließ sech de hie o no läben ohni das Madeleine Herbort. Es git ja no anderi Töchtere.

		Jitz reckt der alt Herr o mit der Hand a d’Stirnen und luegt, wär derhär chömi. Het er’s ächt verworgget, was ig ihm gseit ha wäge de Chnächtehofer-Roß? — En Ougeblick überleit der Grächwyler, ob er grad dür ds vordere Gätterli uf d’Terrassen yne welli; aber nei, me weiß bi denen alte Herre nie rächt, öb si settigi Familiaritäte gärn hei. Also änenum, i Hof und zur Hustüre, ga chlopfe. Aber der Fritz het a öppis anders nid dänkt. So nen alte Landjunker het mängisch chly Längizyti und wird gwunderig. Währed der Fritz obehär dem Huus düregloffen isch, het der ander Zyt gha, undehär über d’Terrasse hindere z’loufe. Er steit bereits am Huseggen und luegt dür e Hof ufe, mit gspreizte Füeß, d’Händ uf em Rüggen under de Chuttefäcke. Und wo der Fritz Gatschet 125 abe chunnt, zieht er der Huet. «Särviteur, Herr Gatschet.» Der Räschte säge nume di blaugrauen Öugli: «Was verschaffet mir di Ehr? Wottsch mer öppe wieder cho uverschanti Sache säge? — Und de di helvetischi Cocarden am Huet?»

		«Bonjour, Herr Wagner. I ha welle cho luege, was der Xandi macht.»

		«Der Xandi?»

		«Ja.»

		Der Papa Wagner gygampfet mit de Füeß, und der Fritz gspürt, daß di bösen Öugli uf sy Huet stäche, i d’Gäged, wo di grüen-rot-gääli Cocarde sitzt. Und jitz het er sogar no d’Hand uuf und dütet mit dem Zeigfinger druuf. Und no einisch und no einisch, macht er di glychi Gesten und lüpft jedesmal d’Absätz. Bim drittemal het er d’Cocarde sogar atüpft und d’Hand hurti zrügg zoge, wie wenn’s nen a ds Fingerbeeri brönnt hätti.

		«Was söll das uf em Huet vo mene junge Bärner, he?»

		Der Fritz zuckt mit den Achsle, und der Herr Wagner fahrt furt: «Der Xandi isch da, wo Dir o sy söttet», und zeigt mit dem Duumen über e Schallebärg.

		«Dir wärdet mir doch nid säge, er syg zum Roverea?»

		«Juschtemänt.»

		«Wenn?»

		«Vor acht Tage.»

		«Wenn i das gwüßt hätti! — Wüsset Der, Herr Wagner, dir glückleche Lüt uf em Land usse 126 heit der Helvetische Legion liecht gha z’ertrünne; aber mir Pächvögel, wo no i der Stadt gsi sy, üs hei si äben erwütscht.»

		«Sac à papier! Warum syd Dir nid z’Grächwyl blibe?»

		«Wil i z’Bärn z’tüe gha ha.»

		«Afin, chömet, mir wei chly ga brichte zsäme. — Heit Der nid Durscht?»

		«Es geit nid bös.»

		«So? Geit’s nid bös? — Entre nous: Es hätt mi gfreut, wenn’s Ech i däm Punkt chly böser gieng.»

		«Aha, genieret Ech emel nid wäge mir, Herr Wagner!»

		«Heit nid Chummer!» Der Papa Wagner rüeft zu mene Fänschter ufe: «Mädeli! — Bring is e Fläsche vo däm Elteren us em obere Ghältli!»

		Und du sy si zsämen uf ne Bank gsässe vor em Huus und hei afa brichte. Der Herr Wagner nimmt dem Mädeli d’Fläschen ab, streckt se zwüsche syne Chneu aben und fat afa porzen am Zapfe. Ds Gsicht isch ihm schier blau agloffe drob, und d’Öugli hei Gattig gmacht, wellen us de Lieder z’gumpe wie Ärbsli us der Hültsche. Derzue het er brümelet: «I ha dä no vom alte May. Es isch Belletruche. Er wär guet... er wär... äh... sacre double... i ha doch sünsch no der Chnode gha für...»

		«Gäbet, Herr Wagner, i ha di jüngere.»

		«Äh... das wär mer... so... abverheit... tout-à-fait comme nous! — Ja, lachet nume! 127 Lueget, so isch es. Ma foi, Dir, ja, Dir gseht ganz us wie ne Zapfe, wo no i keim Fläschehals gsi isch; aber mir Alte, mir sitze fescht im änge Hals vom alte régime. Abverheie cha men is, aber usezieh... m’m.»

		«Jitz mueß i doch derhinder», seit der Grächwyler und isch scho zwäg mit dem tire-bouchon, wo ds Mädeli uf d’Simse gleit het. Er bohret und zieht und bärzet.

		«Häää! Ça y est, hä?» lachet der alt Herr, wo nume Brosme mit dem Zapfeziecher chömen und der Räschten im Hals blybt. «Glychet dä nid dem alte Ryhiner z’Märchlige? Abverheit, vergnägget, aber Wank tuet er ekene. So eine bringt me nume hindertsi us em Hals. Mer wei nen abestoße.»

		«Nume das nid! Attendez!» Der Fritz Gatschet steit scho da, der Dägen i der Fuuscht, für d’Fläsche z’chöpfe. «A la guerre comme à la guerre!»

		«Nei nei nei, der Donner nei! Glasschärbe chömen eim gärn i lätze Hals. Ça je n’aime pas.»

		Ändlech hei si du dem Belletrucher chönne Luft machen und hei pütscht uf besseri Zyte.

		«Ja, dä Märchliger!» seit der Herr Wagner. «Dir begryffet, daß i ne geng no z’oberischt ha. Dir wärdet ja wohl wüsse, um was es gangen isch, dä Früehlig, wo mer is z’Märchlige begägnet sy. Mir hei beidi gmeint, es sötti nümme chönne fähle, der Xander und ig. Und das Madeleine blanget ja nume druuf. — Aber da isch nüt gsi 128 z’welle. Je vour assure, i ha i mym Läben öppis glehrt kenne vo herte Chöpfe; aber wenn eine sys Hirni mit eichige Wandstöck verpallissadiert het...!

		Afin, mer sy hei gfahre, Dir chönnet Ech dänke i welem Luun. Mir wär’s meh als gnue gsi; aber wo mer hie achöme — ds Huus voll Franzose!»

		«Was Dir nid säget!»

		«Zum Glück hei mer’s scho vo der Straß uus gseh, so daß mer grad hei chönne vorbyfahre, wie wenn’s is nüt agieng. Begryffet, di Roß! — Wenn d’Franzose chöme, so heißt’s: furt mit Meitscheni, Roß und Gäld! — Mir sy ga Thun, hei Roß und Wage versorget und sy du z’Fueß heicho. I bruuchen Ech nid z’säge, was das heißt: ds Huus voll Franzose. Und i ha mer’s no z’wenig bös vorgstellt gha. Afin, jitz sy si furt, hütt, vor zwone Stunden öppe. Mer hei no nid emal Zyt gha, usez’mischte. I will Ech de no zeige, wie die ghuset hei.»

		«I bi ne begägnet underwägs und hätti bi mene Haar no mit ne müessen umchehre.»

		«Das fählti sech no, daß nid emal meh di helvetischi Cocarden es sauf-conduit gäb!»

		«Und jitz het Euch der Xandi no währed der Yquartierung im Stich gla?»

		«Was het er anders sölle? — Er het’s scho lang im Chopf gha. Vom Momänt a, wo-n-er gmerkt het, daß mit Märchlige nüt meh z’machen isch. Aber er het mi äbe nid wellen alleini la, bis i du sälber an ihm gstüpft ha. Begryffet, mit däm hein is di Franzosen am Bändel gha. Si hein is geng mit Denunziation dröjt. Di Bueben im Lächehuus 129 äne hei o schier nümme gschnuufet vor Angscht. Und jitz chunnt’s natürlech doch, Dir wärdet gseh. Jitz, wo si-n-is alles abgchnöpft hei und is nümme nötig hei, wärde si-n-is der Wärber scho ufeschicke.»

		«Aha, jitz begryffen i, warum si vor mir Ryßuus näme, di Burebursche.»

		«So isch es gange. Und was no chunnt, weiß der lieb Gott. Wüsset Der, Herr Gatschet, liecht z’ertragen isch das nümme. Tüet Ech a my Platz! — Es isch nid my Art, mi däm z’widersetze, was eim verordnet isch. Aber wenn men alt wird und zueluege mueß, wie eis um ds andere, wo men i sym Läben ersorget het, z’grund geit und me niene meh heiter gseht...»

		Di alte stöberen Ouge sy dem Herr Wagner agloffe. Er het nüt meh gseit und nume geng i d’Wyti usegluegt. Der Fritz Gatschet het o nüt meh gseit. Der Chummer vom Ortbüehler het ihm i ds Härz gschnitte, und da öppis welle ga z’tröschte, isch ihm ungschickt vorcho.

		Der Herr Wagner het afa förchte, er wärdi syr Emotion nümme Meischter, und steit uuf. «Gället, dä rütscht?» fragt er mit mene Blick uf di bald lääri Fläsche. «Mer wei no eini bodige.» Und no bevor der Fritz het chönne wehre, isch er um e Husegge. Der Grächwyler steit o uuf und geit a ds Terrassegländer vüre. Er het vor luter Nachedänke gar keis Oug gha für di herrlechi Ussicht — d’Blüemlisalp i der Herbschtabedsunne! Da weckt nen öppis us sym Stuune. Di beide Manne, wo 130 dä Namittag ab em Härdöpfelacher gsprunge sy, düüßele — so wie Bureburschen öppe düüßele — unden us em Lächehuus, luegen uf all Syten und loufe dem Dorf Stäffisburg zue. Der eint treit e Bündtel am Stäcken über der Achsle.

		Underdessen isch der Herr Wagner mit syr Fläschen umecho. Er stellt se-n-uf e Tisch und seit: «Dasmal chöme mer ringer zum Schluck. I ha ds Mädi la mache. Was weit Der? Ds Wybervolk bringt alls zum Rütsche, wenn’s wott. Si chöme ja o wie gsalbet vo eim régime i ds andere.»

		Di beide Herre sitze wieder binenand und schlückle, ohni viel Wort z’mache, bis sech der Offizier nid länger ma ebha, z’frage:

		«Dir gloubet also, der Xandi renoncieri uf ds Madeleine?»

		«I wär afange bald froh, so wüßti me, wora men isch», seit der Herr Wagner mit Achselzucke. «Wenn’s halt nid söll sy, so söll’s nid. Und wär weiß...»

		«Gället! E rychi und luschtigi Frou wär e schöni Sach; aber es isch lybermänt allimal öppis Ungrads derby.»

		«Ja, und mit nere ring Erstrittenen isch nachhär bös usz’cho.»

		«He nu, dämnah dörfti sech emel de der Xandi freue, wenn’s ihm zletscht doch no sötti grate.»

		«Abah, säget mer nüt meh dervo. I ha’s jitz dänneta und fertig! — Aber loset, was geit jitz eigetlech mit Euer Legion? Par quel hazard syd Dir überhoupt z’Bärn?»

		131 «Der Papa het mi no einisch heibschickt, für öppis mit mer i d’Ornig z’tue. Übermorn mueß i wieder zum Bataillon, und was wyter geit, weiß i nid. — I hoffe nume, mir chöme nie vis-à-vis vo de Rovereaner z’stah.»

		«Das risquieret Dir äbe, mon cher. Das chönnti ganz liecht passiere.»

		«Me cha’s frylech nid wüsse.»

		Uf das hi hei si wieder lang nüt meh gredt. Erscht na langem überlege seit du der Grächwyler wieder — der Wy het ihm e chly d’Vorsicht gno —: «I frage mi halt doch, ob i nid wott Mittel und Wäg sueche, us däm Lätsch usez’cho.»

		«I möcht Ech’s gönne, Herr Gatschet. Dir wärdet nüt Gfreuts erläbe bi der Legion.»

		«I gloube’s o nid. — Aber loset, jitz mueß i um nes Huus wyters. Ga Bärn man i scho nümme gcho vor Torschluß; aber i ha im Sinn ga Rubige, zum General vo Wattewyl.»

		«Ja, i will Ech nid hinderha; aber i chume no nes paar Schritt mit Ech.»

		Das Begleite hätti der Fritz Gatschet wohlfeil gä, vowäge ds Träppelen isch nid juscht sy Liebhaberei gsi. Am Egge vorne, wo der Wäg gäge Heimbärg umbiegt, hei si sech adieu gseit und enand derby no einisch scharf i d’Ouge gluegt.

		«Also, Dir gloubet, der Xandi blybi bim Roverea? Für wie lang het er kapituliert?»

		«Das weiß i nid. Er isch halt jitz o i mene Lätsch, prezys wie Dir.»

		132 «Und... afin. — E nu, adieu, Herr Wagner. Merci für Eues fründleche Gleit.»

		Der Grächwyler het uszoge, wie eine, wo öppis im Sinn het. Der ander hingägen isch gäge heizue wie ne Möntsch, wo niene meh daheim isch. Erscht, wo-n-ihm der fatal Räschten i der Wyfläsche z’Sinn cho isch, het er chly afa beinle. Er isch uf em chürzischte Wäg wieder uf sy Bank vor em Huus und het sech es Glas ygschänkt. Aber ds Glas a de Lippe, het er schier vergässe z’trinke. Syni Blicke sy i ds Wyte gange, zu den erschte Stärne, wo im abedheitere Himmel ob em Hombärg gflimmeret hei.

		«Was het er eigetlech welle, der jung Grächwyler?» Das isch dem Papa Wagner dür e Chopf gange. «Es chunnt doch eine nid i mene churzen Urleb sowyt z’Visite, wenn er nid öppis Apartigs uf em Härz het. Däm cha’s doch glych sy, ob der Xandi zum Roverea geit. — Was gilt’s, es geit um d’Jumpfer Herbort!»

		Über däm chunnt ihm z’Sinn, wie alleini er doch eigetlech da sygi, i sym Ortbüehl, und syni Gedanke gange zrügg — zrügg bis i d’Zyt, wo-n-er no öpper gha het, mit däm er settig Sache het chönnen erörtere — sy Frou.

		«Myn Gott doch o», seit er halblut, «me sötti halt nid müesse so dahindeblybe. Das het sech einisch alles so schön agla — und jitz?»

		Der Mond isch über d’Tannespitze vo der Chapferen ufecho, und der alt Herr isch geng no 133 dagsässen und het vor sech ane gstuunet und gar nid gmerkt, daß am Ygang zur Terrasse vom Hof här e Frou steit und studiert, öb si ächt zueche dörfi. D’Muetter Balz isch es gsi, wo juscht o dänkt het, me sötti nid alleini müesse zrüggblybe, gar de no i settige böse Zyte, wo afange bald keis meh ds andere well verstah. Si het nümme gwüßt, wo uus und a mit ihrne Sühn, wil der Hansueli dem Chrischte ds Läbe suur gmacht het.

		Im Ougeblick, wo si ne Schritt vüretsi tuet, gseht si, wie der Herr d’Armen uf e Tisch leit und der Chopf druuf, und es dunkt se, er zucki so eigets, schier wie nes Chind, wo briegget. Da het si nid zueche dörfe. «Myn Gott doch o», het si dänkt, «ob Herr oder Chnächt...! Es wott mit Schyn niene meh patte.»

		O so ne Stärnehimmel! Wie wohl das tuet. I der ganze wyte Wält git’s nüt, wo eim so dütlech seit, daß ekeis Leid und kei Chummer z’tief isch, er findet no ne Troscht. Luter Ouge, wo abe luege. Und wie voller ds Härz, descht meh Stärne gseht me zwitzere. Und wenn eis der Blick derfür het, so gseht es das heilige guete Lachen am Stärnehimmel, das Lachen ob em lätzen Yfer vo de Möntsche, das Lache, wo seit: Alles ds hindervür da unde; aber wär der Chopf uuf het, söll heiter gseh.

		Aber wenn einisch hieniden es tolls Gstürm los isch, so vergässe si allizsämen ufz’luege. Nume grad vor sech anen und jedes am andere vorby! Und niemer schaffet meh dem anderen i d’Hand.

		134 Di Zwee, wo jitz vo der Schwarzenegg gäge Röthebach gloffe sy, hei sech o nid g’achtet, wie schön e Herbschtnacht i de Bärge cha sy. Oder het’s nen ächt doch öppis gseit, wo si bim Äbnit a der Langenegg zrügg gluegt und nüt meh hinder sech gseh hei als e See vo wyßem Näbel bis a ds Stockhorn übere? Keis Dorf, keis Liechtli, kei Chilchsturm meh, alles verschwunde! Nume no Näbel, Bärge, Stärne. — Tripp trapp sy si gloffen uf der herte Straß und hei chuum gwüßt wohi. Nume furt vo daheim. Aber mit ihrne Gedanke sy si no dunde gsi, under em Näbel, under em Husdach und hein es Längs und es Breits mit der Muetter gredt, warum si se-n-im Stich gla heige, z’mitts im letschte Wärchet vo däm böse Jahr. Isch öppe nid Befähl ergange vo Bärn ufe, d’Jungmannschaft müeß sech ga stelle zur Helvetische Legion, damit me der Franzos chönni gschweigge? Damit me di erstritteni Freiheit chönni versichere, hei d’Franzose gseit. Anderi hei wohl gmerkt, wie’s gmeint isch: dem Franzos d’Cheschtenen us em Füür reiche.

		Es isch geng usgmachti Sach gsi mit der Muetter Balz, daß der Chlöusi sech söll ga verstecken uf em Bärg vo ds Vatters Brueder im Wachseldorn, sobald daß es de ärnscht gälti. Und jitz isch es ja cho. Mit Todesstraf hei si afa dröje. Het me da no dörfe warte? Es isch de alben undereinisch z’spät.

		Jaja, Chrischte, alles rächt. Aber isch dä Bürschtel nid afange groß gnue, für alleini dert ufe? — Das wohl, aber äbe... Wenn Hansueli nid wär!

		135 Tripp trapp, tripp trapp. Me hätti nid dänkt, daß di zwee so guet würde marschiere. Aber me louft halt ring i nere schöne Herbschtnacht, ob em Näbel.

		Dert isch ändlech Liecht i mene Huus. Und de no wie! Das isch nid numen i mene Stall oder i nere Chuchi. — Und nid nume Liecht. — Musik. Tanzmusik! — Das isch ds Wirtshuus i der Südere.

		Jitz chunnt dem Chrischte z’Sinn, daß hütt viel War vo de Bärgen abe cho isch. Si sy ja mängem Trüppeli begägnet. Das isch o neu, daß me so spät i d’Nacht yne no darf schreegle. Bis jitz wär das nid erloubt gsi. Aber jitz gspürt me scho bis a Chapferechnubel ufe, daß öppis het la gah, wo sünsch ds Volk in Egi bha het.

		Dene beiden isch es nid um ds Tanze gsi. Und derzue het’s gheiße luege, wo me d’Nasen yne steckt, vowäge juscht a settigen Orte la sech d’Wärber und Hatschierer gärn zueche, wo jungs Volk binenand isch und d’Wyhäne rünne. Aber eh weder nid isch hie öpper vo ds Balz Bänzes, wenn nid gar är sälber, ds Vatters Brueder. Vo hie sy’s ja nume no nes paar Schritt i Wachseldorn.

		Di Beide gange zueche. Der Chrischte seit: «Wart grad eis!» und gogeret uf ne Schyterbyge, für i d’Stuben yne z’luege. «Dert hinger hocket er. Es isch ne. Jitz dörfe mer härzhaft yne, Bänz het e breite Rügge.»

		Und du sy si yne. Me het grad gmerkt, daß da öpper Neus derzue chunnt. Aber der Balz Bänz het se-n-erscht erchennt, wo si grad näben ihm gstande sy. Du het er se gheiße zuechesitze. «Henusode», 136 het er gseit, «dir müesset scho öppis Apartigs i der Nase ha, daß dir sövli wyt loufet, für ga Z’schryße.»

		«Es isch is wäger nid um ds Schryße», seit der Chrischte, «mir sueche ganz öppis angers.»

		«So so. Isch öppe wieder neuis los vo Bärn ueche, he? — Seh, Chlöusi, rütsch nume härzhaft da hingere. Es nimmt di niemer. Was macht ds Müetti? — Gsundheit! — Es söll gälte.»

		Bis dahi hei di Meitscheni — chuum es Dotze — uf di beiden Ortbüehler gluegt, nid anders als d’Guschti ufluege, wenn e frömde Möntsch über d’Weid louft. Aber jitz blaset ds Klarinett zum Ala: du, söll i dises, du, söll i äis vo dene Tübeli näääh? Und d’Gyge het geantwortet: Glych — glych — glych. Nimm’s nume gly! D’Buebe hei ihri Chüejerarmen umgleit, und d’Walzmühli het afa rein mache. Es isch nid Erläses gsi, was si underegmacht und für e Winter versacket het, allerhand chlyne Verdruß und fädigi Längizyti. Aber grumplet und gchrauet het’s, me hätti sölle meine, der ganz politisch Chyb und Nyd wärdi z’chlyne Brösmeli gmahle. D’Buzeschybli hei gchlefelet und d’Trinkgleser gchlingelet und gsuret.

		Was hinder em Tisch a bösem Mahlguet ufghüüfflet gsi isch, hätti o i Trichter ghört, het aber nid abe welle. Di beide Balze hei drygluegt wie di sibe tüüre Jahr, und es isch nid lang gange, so hei di Tanzluschtige das afa gspüre. Me het’s nid gärn, wenn i nere guet gluunete Dorfeten öppis süürelet. Zwöi vo dene Meitscheni sy eis worde, 137 sie welle «derhinger u mit der Mählbürschte ga nachefahre».

		«Seh, Chlöusi, mach nid der Plärihung! Lüpf u häb eine mit mer!» het’s gheiße.

		Und ds ander Meitschi het am Chrischten ume grangglet.

		«So rächt!» het der Balz Bänz dene Meitscheni zueblinzlet — ds einten isch sy Tochter gsi — «gheiet se nume dry, i d’Stampfi, so chunnt ne der Geischt ume!»

		Si hei müesse, öb’s ne drum syg oder nid. I der Erschti hei si ihrne Meitscheni ob allem Dräje no ganz wehlydig über di runden Achsle gluegt. Aber d’Frou Musika, wenn si einisch büürsch chunnt, mit mene früsche Röseli im Chittelbrüschtli, so isch si wäger di töllschti Jumpfere landuuf und -ab und lüpft die schwärschte Buebe. Im Ortbüehl unde het me gar lang ekei luschtige Ton meh ghört gha, und drum het’s jitz di beide Balze halt o descht ehnder gno. Es müeßti eine doch o gar e herthölzige sy, für nid nahz’gä, wenn es rotbrächts Meitschi mit drei Schueh länge Züpfen a ds Bort vo syr Trüebsal zuechechneulet und ne wott a nen Arvel zieh: «Chumm use, chumm!»

		Der Chrischte het bald errate gha, wär ne dräjt, ’s isch ja sy Bäsi gsi. Aber der Chlöusi hätti du nam erschte Tanz o möge wüsse, wär ne ds Bort ufschryßi. «Wäm bisch?» het er gfragt. Und äs het g’antwortet: «Gäll, wenn d’s wüßtisch!»

		So fat alben a, was Längi wott übercho.

		138 Uf däm Trom ungfähr isch es wyter gange, bis di Alte Fyrabe befole hei. Der Balz Bänz isch mit ds Brueders Bueben uf e Heiwäg. Es verstandi sech vo sälber, daß si hinecht bi ihm undere schlüüffe, het er gseit, und morn chönni me de wyters luege. Ds Völkli isch i der Fyschteri bald usenand gsi. Eis und ds andere het doch afange chly gnue gha. So ne Heifahrt vom Bärg mit dem Veh git halt z’tüe. Und wenn hie o nume die binenandere gsi sy, wo grad i der Gäged gwohnt hei, so sy si halt doch wyt gnue gloffe gsi und hei doch o ihri paar Guschteni zerscht heibracht gha. Di größere Chüejer sy scho wyt talab gsi und hei sech niene versuumt.

		Hie und da isch no en usöde Juzer us mene Graben ufgfahre, und du isch es still blibe. O vo dene Balze het me nüt ghört als der Trapp vo ihrne schwäre Schueh. Nid daß si nüt meh hätte gwüßt z’sägen oder z’frage; aber si hei allizsäme d’Ohre gspitzt, bsunderbar der Chlöusi, wil wyt vornen ane d’Meitscheni gloffe sy, a eim Trübel, und gar tuusigs luschtig gsunge hei. Es sy ihrere geng weniger worde. Bald sy’s nume no zwöi gsi. Und wo me vor ds Bänze Huus aglanget isch, het me no nes einzigs ghört. Der Chlöusi hätti sy Chopf derfür ygsetzt, es sygi di Stimm, wo-n-ihm gseit het: «Gäll, wenn d’s wüßtisch!»

		Brandschwarzi Nacht isch es gsi. Grad chuum di mächtigi Waldmasse het me chönnen underscheiden under em höche wyte Stärnehimmel. Und us der Fyschteri geng no di schöni läbeswarmi Stimm!

		139 «Seh, Chlöusi! — Chlöusi isch ja nid da! — Wo isch jitz dä... He, du, wottsch öppen unger ere Tanne ga ligge, he? Yhe jitz!»

		Ds morndrisch am Morge het’s du gheiße: U jitz?

		Daß der Chlöusi einschtwyle het sölle hie blybe, bim Bänz, isch scho nächti verabredet worde. Da het’s nümme viel gä z’brichte. Und der Chrischte het gseit, er blibi am liebschten o grad da, aber er dörf sech nid länger versuume. «Chlöusi wär jitz emel afen am Schärme, un i mueß däich ga luege.» Er het grüüslech danket, und me het wyters nüt dranne gfunde, daß er hei well ga «luege». Der Chlöusi het ne no bis zur Wägscheid a der Südere welle begleite, und e Bitz wyt het er’s la gscheh. Si sy im Näbel der Straß zue gloffe. ’s isch fröschtelig gsi und einsam, öppe hundert Schritt sy si gange, da seit der Chrischte: «So, chehr jitz um. I merke scho, du hesch aber ds Gränne z’vorderscht. Aber jitz häb an di u stell di brav. Gang jitz!»

		«Löjt mi de nid dahinger bis i Ustage, hesch ghört? Säg’s de der Muetter!» chähret der Chlöusi, «es gfallt mir nüt, me gseht ja nüt weder Wald u Chräche. Was söll i o der liebgottsändig Tag afa?»

		«He, si wärde der de scho z’tüe ha. Gang jitz! Bhüet di der lieb Gott!»

		Dermit isch der Chrischte mit länge Schritte wyters. Bald het me nen im Näbel chuum meh chönnen underscheide. Es Chehrli het der Chlöusi 140 no syni grobe Schueh uf em usgcharrete Wäg ghöre chraue, und du isch es totestill gsi — schuderhaft einsam. D’Böum und d’Hüser — dünn gnue gsäjt — hei wie ständligi Schätten usgseh. Am Boden isch alles naß gsi, ds Gras und d’Spinnhuppelen uf em Gstrüpp voll silberigi Touchrälli. Und jitz isch dä groß Kärli wahrhaftig ds Plären acho. Er het sech gschämt wie ne Hund und isch vom Wäg ab, i d’Tannen ynen und planlos am stotzige Chrachebord umegstriche. Wenn er sech nume Meischter würd, het er geng dänkt. Eigetlech wüß er ja sälber nid, was er z’pläre heig; aber öppis het ne drückt. Er het gar nid vo däm Chrischte chönne loscho, und wenn er öpper i der Neechi gwüßt hätti zum Brichte, so hätt er ihm bhertet, der Chrischte heigi sälber öppis gha z’verwärchen und ne nume zrügg gschickt, für nüt müesse la z’merke.

		Ändlech isch der Chlöusi i nere Blütti uf ne Boumstumpe gsässen und het gstuunet und gstuunet, bis nen en Urhanen erchlüpft het, wo schwär us de Tannen ufgfäcklet isch, öppis Grüüslechs vo mene Vogel, het’s ne dunkt, wie-n-er no nie eine gseh heig. Erscht jitz achtet er, daß um ihn umen alles voll Wyderösli ufstänglet und es wilds Ghürsch vo Brambeeristude. Der Näbel vergeit, und me gseht ändlech o, wie di Gäged da oben isch. Es tiefs Tal zieht sech gäge Morge derdürab, und vo allne Syte loufe vo de Bärggrinde wildi Chrächen und Grebe dry abe, wie d’Rischpe vo menen allmänds Chöhliblatt. Und alles alles 141 Tannewald. Nume dert äne, a mene Walm uf der Sunnsyte, stande di zündtgääle Cherze vo mene Dotze Lärchböum. Und grediübere gseht men uf de größere Blüttine Sennhütte. Tief unde, i de Grebe, ruuschet Wasser, und ds Waldecho treit’s de Wände nah. Der blau Himmel lachet ob der großen Einsamkeit. Albeneinisch, wenn er vor e blaue Talusschnitt vürechunnt, gseht me ne Stächvogel im Boge fahre. Aber sünsch wyt und breit keis läbigs Wäse. Ja, hie wohl, hie cha me sech de gwüß vor de Wärber verstecke!

		Nah-ti-nah isch du dem Chlöusi ume z’Sinn cho, was nächti gangen isch. Wo i aller Ärdewält isch ächt das Meitschi hi gloffe? ’s isch doch i dä Wald yne, dem große Chrache zue. Und doch gseht me da keis einzigs Huus, wo ne Chrischtemöntsch drinne chönnti wohne. I Luft und Sunneschyn wird’s emel nid ufgange sy. So öppis chönnti eim zwar schier z’Sinn cho, wenn me dänkt, wie-n-es gsunge het und wie jitz da im ganze Talchessel umenand es Ruuschen isch.

		«Ja nu», seit sech der Chlöusi, «es wird mer öppe de wohl wieder ebcho, villicht no am erschte, wenn i nümme dra sinne.» Und du het er sech ume zu ds Bänzes Huus zuechegla, für öppis ga z’wärche.



		Es isch scho bald e Wuchen um gsi, sitdäm der Herr Wagner d’Visite vom junge Grächwyler gha het, Samschtig-Abe. D’Frou Balz und ihri Lüt hei ds Wärchzüüg im Brunnetrog gschwänkt, und 142 ds Lisebeth het im Südeltrögli e Chorbete Härdöpfel mit dem Bäse gwäsche, da seit d’Muetter: «Jitz düecht’s mi doch de afe, er chönnti ume da sy, der Chrischte. Er het’s sünsch nid im Bruuch gha, so lang furt z’blybe, wenn er öppe hi isch und gwüßt het, daß me daheim all Händ voll z’tüe hätti.» Dermit isch si gäge ds Huus zue.

		Der Hansueli schwaderet mit dem Charscht im Brunnen umen und brummlet: «Er het drum nie nüt uf sträng Wärche gha, Chrigeli.»

		«Los, säg!» git ihm ds Lisebeth ume, «das hingäge säg de nid vo Chrischti. Du recksch ihm nid ds chalt Wasser vo da nache. — I troue, da syg öppis angers d’Schuld, daß es ihm nid herter pressiert mit Heicho.»

		«Das söll dänk aber uf mi gmünzt sy, he?»

		«Chausch es näh, wie d’witt.»

		«Chan i?»

		Ds Lisebeth nimmt der Stunggibäsen i d’Händ wie zum Bajonnettfächte. «Du hesch ne vertribe mit dym ewige donners Woule.»

		«So? — Han i?»

		Der Hansueli lat der Charscht im Trog und steit da, wie wenn’s a ne Hoselupf gieng.

		«He ja», fahrt ds Lisebeth furt, «näbe dir wett o der lieb Stäffe bure. Weiß ke Möntsch, was du im Gring hesch. We der zächet Teel vo däm wahr wär, was du ertroumet hesch, so chönnte mer läbe wie der Herrgott in Ängiland. Aber vom Laferen und Hubeeten isch my Tüüri hock a Bode no kes Böhndli errunne.»

		143 «Schwyg jitz! Süsch chausch de morn dyner Zäng us em Chropf uehe grüble.»

		Mit däm schlängget er sech der Charscht uf d’Achslen und geit i Wärchzüügschopf. Me hätti chönne meine, es sygi dert innen e Muni abcho, so het me ne ghöre räblen und rumore.

		Ds morndrisch, wo’s zsämeglütet het, sy d’Muetter und ds Lisebeth, jedes mit mene Meieli vo chlynen Aschter und Reseda im Chittelbrüschtli, z’Predig gange.

		«Chumm du jitz o!» seit d’Muetter zum Hansueli. «Channsch de nache geng no zur Sach luege.»

		Der Hansueli het scho vom früeche Morgen a i der Schüüre ghantiert, wie no nie, und derzue gcholderet und ufbegährt. «Ja», brummtet er der Muetter zur Antwort, «daß me mer de aber der fuul Hung vürhet.»

		D’Muetter het’s nid ghört. «Dä Chrischte, dä Chrischte!» seit si zum Lisebeth. «Wenn er bis hinecht nid chunnt, so mueß mer morn eis i Wachseldorn uehe.»

		Wo si vo der Predig hei chöme, isch niene kei Hansueli umewäg.

		«Am Änd isch er doch no z’Predig cho», meint d’Muetter. «Villicht daß er uf der Portloube gsi isch u jitz öppe no mit angerne z’brichte het.» Aber es isch Mittag worden und kei Hansueli zum Vorschyn cho. Di Froue hei enand mit großen Ougen agluegt, und keis het öppis dörfe säge. Der Namittag isch verstrichen und geng no kei Hansueli da...

		144 «Jitz cha me nümme länger warte mit Mälche», seit ds Lisebeth. Und du hei sech di beide Froue mit dem Hüeterbueb derhinder gmacht. Si hei ds Vieh vo der Matte zsämetriben und i Stall gjagt. Di letschte drei Chüe hei no am länge Trog hinder der Schüüre gsoffe, und der Bueb het bi der erschten im Stall afa arüschte. Da ghört men undereinisch dem Hansueli sy Stimm vom Hof här under der obere Stalltüre: «Use da! — das git es schöns donner Gchafel, we ds Wybervolch wott ga der Mälcher mache. Seh! Furt! Use mit ech!»

		«Los, Bueb!» seit d’Muetter, «so chumm mer de nid!»

		En Ougeblick het’s gstillet. Muetter und Tochter sy verschwunde. Aber chuum sy si dusse gsi, so fat er wieder a fluechen und brüele, daß der Hüeterbueb under syr Chue dänkt, wenn er nume wüßt, wie use! D’Chüe hei nüt gha z’förchte. Der Hansueli het no im böschte Ruusch der Buur nie verlougnet. Ruuch umgangen isch er ja mit allem, aber er hätti keis Tier gstüpft oder ghoue, oder es hätti de müesse sy, für öppis Ungschicktem z’wehre. Aber wo-n-er du dä arm Bueb erwütscht, schryßt er ne vo der Chue wäg und schießt ne zum Stall uus wie nes Schyt. Dernah bindt er sy Mälchstuehl um und fat afa mälche. Derzue het er i eis Loch ynen under di Chue undere gwalschtet. Wo-n-er der erscht Chübel geit ga lääre, lyt dä Bueb wahrhaftig geng no uf em glyche Fläcken uf der Bschüsi usse, uf em Gsicht. Jitz isch er doch du erchlüpft. 145 Er geit use, stüpft e chly mit dem Holzboden an ihm ume: «Seh, häb uuf! Es wär si o derwärt.» Aber der Bueb tuet eke Wank, und der Hansueli gseht o, daß er ordlech blüetet am Chopf. Da nimmt er nen im Äcken am Hemli, stellt nen uuf und luegt ihm i ds Gsicht. Der Bueb tuet d’Ougen uuf, ganz sturm; aber nah-ti-nah erwachet er z’grächtem, und jitz luegt er der Hansueli mit nere settigen Angscht a, daß dä afat lache: «Eh du donners Plöteri, du. I tue der ja nüt. Chumm! Du muesch o luege, wo d’mit dem Gring hi fahrsch! So geit’s, we me vor luter Forcht uf d’Bschüsi nidergheit. Du gisch mir e Soldat, du. Chumm, putz di chly!» Mit syne ruuche Finger het der Hansueli ihm ds Bluet bim Tränkitrog abgwäsche. «So, chumm hock e chly uf ds Milchbänkli, bis daß d’di ume bchymisch.»

		Der Bueb het gfolget und isch ga sitze, ohni Mux z’mache. Und bi mene Haar hätti’s ne no glächeret, wo der Hansueli jitz sälber der Chopf a mene Träm aschlat, daß es ne schier überschlat. Mit Ruren und Flueche het er wyter gmulchen und über d’Regierig und ds Wybervolk plaferet, bis ihm d’Chue mit dem Wädel eis über ds Muul gstriche het.

		Wo-n-er mit dem Mälche fertig gsi isch, het er der Bueb mit nere halbvolle Mälchteren i d’Chuchi übere gschickt, und bald druuf isch er sälber cho.

		«Was hesch du mit dem Bueb gmacht, Hansueli?» wott d’Muetter wüsse.

		146 «He, das wär si o derwärt, wäge so me Müüßi!»

		«Das wär no ds Mingschte, Hansueli», fahrt d’Frou Balz furt, «aber daß du so heichunnsch! Das wott i de nümme ha, daß d’s nume weisch. We der Vatter no läbti, wohl, dä wurd der der Marsch mache! Wo bisch gsi, der ganz Tag?»

		«Das isch my Sach. U u u wenn i allne same d’Arbeit mache söll, so wott i de o no öppis z’säge ha.»

		«Du chasch’s jitz ha, wie de witt; aber we d’nid Ornig ha wottsch, so gangen i der Herr ga reiche. Ja, u das tuen i.»

		«Der Herr?»

		«Ja, lue mi numen a.»

		«Söll i mi öppe förchte vor däm Mandschgi? Das schlat men a d’Wang, daß es blybt chläbe. Er söll si nume zuehela, dä!»

		«Guet, i gange. I will de luege...»

		«Eh, Muetter, tue di doch nid ergellschtere. Das isch doch eke Sach, wenn i einisch a me Sunndig uf Thun yhegange. My Sach han i no geng gmacht. Du hesch di wäge dessi nüt z’chlage. U u dir heit ja jitz de o Rueh vor mer.»

		D’Muetter het uf das nid g’antwortet; aber si isch doch erchlüpft drob und het müesse nachesinne, was der Hansueli dermit heigi welle säge. Ob em Gschirr-Dänneruume chunnt es se du doch a, no einisch dra z’tüpfe: «Wärisch früecher heicho, so hättisch o bizyten ungere chönne. Du hättisch d’Rueh no nötiger weder mir.»

		147 «Nid wäge däm, nid wäge däm.»

		«Was wottsch de?»

		«Was i wott? — Das isch nid schlächt: was i wott. We men i d’Garnison mueß, so fragt niemer, öb me well.»

		D’Muetter wird chrydebleich. «Wohi sott?»

		«Yrücke.»

		«Du bisch nid gschyd. Du wirsch mer öppis eso welle ga agä?»

		Uf das hi lachet der Hansueli vor sech ane. «Ja gsehscht jitz, Muetter! — Jitz bin ig ech mit Schyn doch nid so vürig, wie ds Bethli nächti no gseit het.»

		«Seh, use mit der Sprach! Was isch los?»

		Statt z’antworte, steit der Hansueli uuf, tschalpet zur Tür usen und seit geng vor sech ane: «Hjä! Hjä! Hjä!» Und vorusse fat er afa singe wie ne Nachtbueb: «Oh du liebs Ängeli — Rosmari — Stängeli.»

		«Mit was hei mir o das alls verdienet, Lisebeth?» jammeret d’Muetter. Si lat sech uf ds Ruehbettli fallen und stuunet i ds Läären use.

		«Eh, es isch villicht gar nüt dranne», tröschtet ds Meitschi, «i nähm mer’s no nid so z’Härze, Muetter. Wär weiß, morn, wenn er ume nüechteren isch, weiß er vo allem zsäme nüt meh. Er het is jitz nume welle mache z’bherte, wie wärt daß er is sygi.»

		«Aber dä Chrischte!» seit d’Muetter. «Wo blybt o der Chrischte?»

		148 Si het nid viel gschlafe di sälbi Nacht. Erscht gäge Morge het es se no chly gno, aber du descht schwärer, so daß si nid, wie sünsch, vo der erschte Heiteri a alles gschmöckt het, was um ds Huus ume geit. Si isch nid übel erchlüpft, wo ds Lisebethli se chunnt cho vürehosche: «Muetter, Muetter, chumm lue!»

		«Was git’s?»

		«Chumm lue!» Und usen isch es.

		D’Muetter findt ds Armloch vom Tschoope schier nid, so isch es nere-n-i d’Glider gschosse. Si wärde mer doch, will’s Gott, nid öppe der Chrischte bringe, wie im Ustage der Vatter! dänkt si nume. Es het neue nid rächt welle tage. Der Näbel het sech über Nacht obsig gla, und es het töuerlet.

		Wo si vor d’Türen usechunnt, steit eine da i der Montur, e große Kärli. Der Kaput het vom Tou gschimmeret wie nes agloffes Glas.

		«Het er öppe no nid z’Morge gha?» seit er juscht zum Lisebeth, «so gät ihm no hurti nes Brönnts. Das wird ihm jitz de no mängisch passiere, daß er nüechter i d’Sätz mueß. — Guete Tag, Muetterli, schön — schön! Du wottsch o ne brave Soldat a di gueti Sach stüüre.»

		«Wär het Euch das agä? — Machit Dir, daß Der furtchömit! I ha nid der Wyl, settigem Gstürm abz’lose.»

		«Ume hübbeli, Frou Balz. Es isch si nid der wärt. Er chunnt ja de ume.»

		«Furt jitz, enangerena, oder i reiche der Herr!»

		149 Der Soldat lachet hälluuf. «Der Herr? — E der Donner! Heit dir no ne Herr? — Reichet dä nume vüre, so git’s öppis z’gschoue.»

		Jitz erscht gseht d’Frou Balz, daß am Spycher äne no ne ganzi Kuppele Militär und jungi Bursche z’Schärme steit.

		«So», fahrt der Wärber furt, «aber jitz hei mer lang gnue treißet. Wenn er nid bald chunnt, so wei mer ne de ga sueche.»

		«Es wird Ech öppe nid ärnscht sy», seit d’Muetter. Der Chifel waggelet nere, und si weiß nid rächt, was si wott. Söll si dene Lüte wehren und under d’Tür stah oder der Herr Wagner ga rüefe? — ’s isch beides nid nötig gsi. Im glychen Ougeblick, wo der Hansueli mit mene strube verchuzete Chopf us em Stall vürechunnt, geit d’Hustüre vom Herrestock, und der Herr Wagner chunnt über e Hof derhär.

		«Hansueli, Hansueli! Du wirsch mir doch nid öppis eso ga anemachen u zum Militär welle?» seit d’Muetter Balz.

		Der Hansueli macht e böse Chopf und brummtet: «I ha der’s ja nächti gseit, i müeß.»

		«Was müesse! Die hei däich Mannevolch gnue z’Bärn nide. Hesch ne nid chönne säge, wie mir drinn sy?»

		Der Wärber lachet übermüetig: «Muetterli, Muetterli! Wo brächte mir en Armee zsäme, wenn mer uf settigs wette lose? — So, Hansueli, Chopf uuf! Dert übere!»

		150 Da stellt sech der Herr Wagner vor e Wärber: «Wär git Euch ds Rächt, dä da z’näh?»

		«Und Euch ds Rächt, Eues Muul dryz’hänke?» antwortet der Wärbeoffizier.

		«Das will ig Ech de scho säge», git der Herr Wagner ume, «aber dä Bursch blybt hie! Wie söll di Witfrou da bure, wenn si keis einzigs Mannevolk im Huus het?»

		«Si het ja no zwee», brüelet eine vom Spycher här.

		«Also», seit der Wärber, «syd nume zfride, sünsch näme mer de die o no grad.»

		«Aber um der tuusig Gotts wille...!» D’Muetter Balz weiß gar nümme, wie und was. «Das wird doch jitz nid müesse sy?»

		«Los jitz, Hansueli!» macht sech ds Lisebeth a sy Brueder. «Wär söll de mälchen u...?»

		«Gäll jitz», seit er, «gäll, we diser nid dervo gloffe wäre! Gang se nume ga heireiche u säg ne, si heige jitz Rueh vor mir u vor de Wärber. Säg ne de nume, i heig für se müesse dra gloube!»

		«E aber, Hansueli!» jammere di beide Froue. Und der Hansueli fahrt furt: «U wenn i nümmen umechume, so wüssit der de o, wär’s uf em Gwüsse het. — Un a allem zsämen isch niemer angers d’Schuld als dä da.» Dermit streckt er sy Fuuscht gäge Herr Wagner, wo mit spitzigem Gsicht und ballete Füüscht dasteit.

		«So!» fahrt der Wärber derzwüsche. «Das geit mi alles nüt a. Das chöit dir underenand usmache. — Abmarschiert!»

		151 D’Muetter und ds Lisebeth hei aber glych no dem Hansueli d’Hand drückt.

		Und du sy si abmarschiert.

		Us em Töuerlen isch e chalte Landräge worde, und ds Gwülk isch so tief ghanget, daß me nid emal über e Hombärg uuf gseh het.

		D’Muetter Balz isch uf ds Bänkli a der Huswand gsässen und het i ihre Lumpen yne gschluchzet. E Zytlang isch der Papa Wagner vor nere gstande, d’Händ uf em Rüggen und het nüt gseit. Vom Dachtrouf isch ihm ds Wasser über e Rüggen ab grunne, und er het’s nid emal g’achtet. Ändlech seit er: «Ja und jitz der Chrischte? Wo steckt dä?»

		«He äbe wüsse mer nüt von ihm.»

		«Ja, dä mueß häre. Das geit nid däwäg.» Halb für sich seit er: «Was Tüüfels isch o i das junge Volk gfahre?» Und du wieder zum Balz Eisi: «Mer müesse halt öpper ufeschicke, i Wachseldorn; i will für öpper ga luege.»

		«Wenn i numen afen öpper hätti zum Mälche», jammeret d’Frou Balz. «Loset, wie d’War brüelet!»

		«Los, Eisi, gang du zu ds Stägmes vüren und säg ne, wie du drinn sygisch; es wird de wohl öpper ufz’trybe sy. Und derwyle gangen ig i ds Dorf um ne Bott uus.»

		Der Papa Wagner het du dert e Metzger gfunde, wo i d’Langenegg ufe gfahren isch, und dä het ihm us Erbarme für ds Eisi versproche, er welli zum Bänz hindere ga nachefrage. Dä Metzger isch juscht dranne gsi, im Landhuus z’erzelle, wie das nächti i der Wirtschaft am Bärntor 152 z’Thun gange sygi und wie si gwüßt heige der Hansueli ufz’reise. Si heigen ihm agä, wenn er sys Jahr bi der Helvetische Legion machi, so heig er de z’Bärn e Stei im Brätt und de chönn’s ihm de nümme fähle, er wärd’s de scho zwänge, was er im Sinn heig.



		Zwee Tag druuf isch dä Metzger wieder abe cho, dem Balz Eisi cho brichte, es heigi uf der Südere gschneit, es syg alles wyß, wie im Winter, daß me schier nid ab Fläck chömi. Aber vom Chrischte well niemer nüt wüsse. Ds Balzes heige ne zum letschtemal ds morndrisch gseh, nadäm er mit dem Chlöusi ufe cho sygi. Und o i der Südere heig ne niemer meh gseh.

		D’Frou Balz isch totebleich worde. Di längschti Zyt het si gar nümme chönne rede. So wie si ihren Eltischte gkennt het, isch’s nere gsi, es chönni nid anders sy, als daß er sech es Leid ata heigi. Me het dem Herr Wagner Bscheid gmacht, und dä isch mit dem Statthalter z’Thun ga berate, was me tue chönnti, für dä Bursch la z’sueche.

		«Herrjere», het der Statthalter gseit, «wenn mer alli wette la sueche, wo sech dä Herbscht verschloffen und verloffe hei, so müeßte mer e ganzi Brigaden uf d’Piste schicke.»





VI.




		Uf der hindere Loube z’Grächwyl hei dersälb Morge, wo der jung Herr i ds Ortbüehl underwägs gsi isch, ihrere zwöi d’Chöpf zsämegsteckt, der Gutschner und ds Bäbi, ds Chammermeitli. Si hei beidi a mene Zedeli umegstudiert, wo ds Meitli im einte Schueh vo der Jumpfer Herbort gfunde het; aber wil weder ds einte no ds andere Gschribes het chönne läse, sy si nid wyt cho. Ds Bäbi het welle ha, das Zedeli gälti ihm, und wäri nid der Hannes derzue cho, so wär’s halt d’Jumpfer Herbort ga frage, was si dermit welli säge. Aber der Hannes het du gwüßt z’brichte, der jung Herr sygi nächti da gsi und i aller Stärnefrüechi ume furt, eh weder nid heig dä das Zedeli gschribe. «Villicht — wär weiß — hätt er gärn zue re yhe wellen u het si-n-ihm nid begährt ufz’tue.»

		«Eh, du bisch jitz o eine, du! — Das hei Herrschaftslüt nid im Bruuch.»

		«Jä lue, es cha einisch ds erschtmal sy. Weder i wott nüt gseit ha.»

		Uf das hi hei si lang geng nume ds Papierli agluegt und der Schueh vo innen und ussen und nüt begriffe, wil er no ganz und unversehrt gsi isch. Und chehrium isch es jedes mit der Hand dry gschloffen und het gseit, me gspüri emel ekei Nagel drin, daß men öppe sötti yhetopplen oder abstemme. Für e Schuehmacher chönni dä Zedel nid sy.

		154 Ds Bäbi het scho lang gmerkt, daß der Hannes a öppisem umenürgget und nid darf userücke dermit, und villicht het’s es ihm scho ab synen Ouge chönnen abläse, wo nid besser hei chönne hinderzieh als e früsch putzten Uniformchnopf. Emel der Gleitigi vo der Antwort nah, hätti me’s chönne meine.

		«Me sötti ds Amelie frage, das chönnt’s läse.»

		«Ä’ä, dä chätzers Sydebitz bruucht d’Nase nid o no da drinne z’ha. Das geit die nüt a. Si meint scho so, si heigi ds Pulver ersunne.»

		Aber di Abwehr isch scho z’spät cho. Ds Amelie steit bereits uf der Louben und streckt dem Chammermeitli nes Paar Stögelischueh vo der Maréchale dar.

		«Dir täten allwäg o d’Finger sure bis Liechtmäß nam Jüngschte Tag, we d’einisch sälber müeßtisch e Schueh putze», brummlet ds Bäbi, ryßt dem Amelie di Schüehli us der Hand und schießt se bis a d’Hüslitüre hindere.

		Ds Amelie überluegt di Unmanierlechkeit. Derfür het es ds Zedeli gläse gha, gäb öpper dra dänkt het, ihm’s under d’Nase z’ha. Und jitz hei syni Ougen o nid besser möge d’Freud a däm gfundene Frässe verstecke, als vori dem Hannes syni, trotzdäm es mit syr Herrschaft sowyt umenandere cho isch i der Wält. Es leit das Papierli mit der ganze Bordüre vo Schuehwichsi-Fingerabdrück schön zsämen und wott dermit überufe. Aber oha!

		«Gib häre!» het’s gheiße.

		«Hehe! Nume nid eso herrschelig!»

		155 «La gschoue! Gib das Papierli vüre, oder i will der de zeige, wo d’Chatz im Strou lyt.»

		Der Hannes isch rächt übel dranne gsi. Er hätti’s mit beidne guet sölle chönnen und het’s bis jitze famos guet verstande, geng di einti gäge di anderi usz’spile, und isch däwäg Hans oben im Dorf blibe. Aber jitz, wo beidi mit wilde Blicke Hülf von ihm verlangt hei, isch Neutralität meh gäbig als ehrevoll gsi. Ds Bäbi het di anderi bereits i de Finger und dräjt nere ds Handgleich, daß si grediuse brüelet. Jitz, wenn er’s nid wott la druuf abcho, daß im nächschten Ougeblick ds Amelie wie ne verhaglete Wäberchnächt im Egge lyt, so mueß er derzue tue.

		«Hör uuf!» befiehlt er. «Hör uuf! Das chönnt fähle.»

		«So gib use! Das ghört der Jumpfer Herbort.»

		«La mi sy! Ui ui ui!»

		«Seh! Heit doch o Verstand! Si ghöre’s ja dinne!»

		Ds Bäbi lat aber nid lugg, bis es sy Zedel ume het. Ds Amelie mueß ne la fahren und geit i ds Huus yne ga pläre, e chly meh als absolut nötig. Ds andere strycht das verfunggete Zedeli mit der Handballe glatt, und derby überchunnt das billet-doux d’Standesfarbe vo Bärn, vowäge ds Amelie isch um und um voll Gufe gsi, und ds Bäbi het sech desse nid g’achtet gha. Erscht, wo der Zedel wieder i sym Schueh isch, schläcket es sech d’Chräblen a der Hand ab.

		156 Aber, wär gwinnt, darf useheusche. E ganzi Kapitlete het der Hannes us ds Bäbis Ouge chönnen abläsen über ds Schöntue uf di lätzi Syte.

		Wo du bald druuf ds Chammermeitli der Jumpfer Herbort, no schier usser Ate, di Schueh vor ds Bett a Bode stellt: «Da!» und derzue Ouge macht wie ne Schwingerchünig, isch ds Madeleine zerscht nid rächt drüber cho, was das «da» z’bedüte heigi. Der Zedel het es erscht lang nachhär gfunden und sech du der Chopf zerbroche, warum der Fritz Gatschet nid e chly nes süberers Papierli gfunde heigi für sys Message. Aber, suber oder nid, der Inhalt isch z’wichtig gsi, als daß ds Madeleine da dran wäri blybe bhange. Es isch also doch, wie-n-i vermuetet ha, seit es sech, aber wie chunnt dä Zedel dahäre? Der Fritz isch ja, weiß der Himmel wo, bim Militär. Oder am Änd doch nid?

		Vorusse het der groß Stärbet agfange. Ds Loub isch scho rot und gääl gsi, und alles het a ds Ywintere dänkt; aber jitz het ds Madeleine, um nes neus Gheimnis rycher, ganz anders agfange däm Winter etgäge luege, wo’s ihm bis jitz geng so gruuset het dervor.

		«Bäbi», het es agfangen und d’Türen i ds Schloß zoge, wo ds Chammermeitli isch cho d’Servante i d’Äßstube stelle, «wie isch das Zedeli i my Schueh cho?»

		«He äbe», überchunnt’s zur Antwort, «äbe het’s di Allerwälts-Gwundernase scho i de Fingere gha, ds Amelie. U hurti hurti dermit zur Generali use welle. De hätte mer’s de gseh. Aber wolle, 157 dere han i gseit, was Gattigs. Heit Der se nüt ghört weiele?»

		«Ja, aber drum wie-n-es i my Schueh cho isch, das nähm mi wunder.»

		«Äbe, er isch mit Schyn nächti da gsi, der jung Herr. Der Hannes het ihm ufta. Aber er isch scho ume furt, gäb’s nume taget het.»

		Mit däm gseht ds Madeleine uf em Tisch e ganz e gattleche Brief mit der glyche Schrift. Gärn hätt es no meh erfahre; aber es sy Schritte dür e Gang cho, und bald druuf isch me, ohni viel Wort z’mache, zuechegsässe. Der Brief isch im Sack vom Herr Gatschet verschwunde, und chuum het me di letschti Ankeschnitte versorget gha, isch ds Madeleine i Hüehnerhof gschickt worde.

		Der Herr Gatschet het am Fänschter vorne der Brief ufgmacht und um und um dräjt und gchehrt und gluegt und nüt begriffe, wil ekei Stämpel und nüt vo der Poscht isch druffe gsi.

		«Lis doch!» D’Frou verzablet schier vor Ungeduld.

		Emel drümal hätt er ne chönne läsen i der Zyt, wo-n-er derfür bruucht het.

		«Was schrybt er?»

		«Es nimmt mi nume wunder, wär dä Brief bracht het.»

		«I möcht lieber wüsse, was drin steit.»

		«Sä!» Mit däm git der Herr Gatschet syr Frou der Brief und fat a mit de Händ uf em Rüggen i der Stuben ume loufe. «I ha’s wohl dänkt, es chömm de so», seit er für sich. — «Er 158 isch e dumme Kärli, der Bueb. — Mit settige sentiments chunnt eine halt syr Läbtig niene hi.»

		Underdesse het du d’Frou Ida der Brief o düregläse gha. «Ach was!» het si nume gseit. Und du het me lang nüt meh ghört als dem Herr syni Schritte.

		«Aber jitz wei mer se heischicke», fat d’Frou Gatschet wieder a, «ça ne sert à rien. Das chunnt halt so. Wie wett o dä Bueb e Frou finde, solang me däwäg ab der Wält isch!»

		«Ja, du bisch guet. Wär het da use welle, für de Franzosen us em Wäg z’cho, du oder ig? Und es isch de no nid ds dümmschte, wo du mer i dym Läben agä hesch.»

		«Nei, wenn i dänke, daß mer se jitz no der ganz Winter sötte goume! I weiß nid, wie-n-i das söll überläbe. Es verleidet mer alles zsäme.»

		«Tant pis! Me cha se-n-emel jitz nid uf d’Gaß stelle.»

		«So gangen i.»

		«Es nähm mi wunder wohi. Du muesch di halt dryschicke. ’s isch no nid ds Grüüslechschte, wenn ein e Schutz hindenuse geit. — Aber me mueß nere’s säge.»

		«Pärsee mueß me. I will nere der Brief de scho under d’Nase ha, wart nume!»

		Der Herr Gatschet isch es paar Schritt wyters hin und här gloffe. Du chunnt er zu syr Frou zueche, und im Ougeblick, wo si mit mene Süüfzer zum Fänschter uus luegt, nimmt er nere der Brief vo der Schooß ewäg, steckt nen i Sack und geit 159 use, ga Öpfel abläse. A der ganze Gschicht het ne schier am meischte g’ergeret, daß er sy Suhn nid emal zu Gsicht übercho het. Us der Art und Wys, wie-n-er’s agstellt het, isch liecht gsi z’errate, daß er’s äbe nid het welle la druuf abcho, mit den Eltere müesse z’rede, daß es ihm also bitter ärnscht isch gsi dermit.

		Mit menen umghänkte Zwilchsack isch der Herr Jerome d’Leiteren uuf, i ne Galwylerboum, het afa abläsen und derby dänkt, es syge villicht di letschte Grächwyler-Öpfel, wo-n-er abläsi. Er isch ganz trüebsälig worde drob, juscht wil’s eso ne schöne Herbschttag isch gsi und d’Sunnen uf de bluetrote Bletter vom alte Spalierbireboum am Huus warm und fründlech glänzt het.

		Er isch no nid lang i sym Boum obe gsässe, so ghört er d’Türen i der Stube vo der Maréchale gah und du d’Stimm vo syr Frou. Aha, dänkt er, jitz geit’s los. Er spitzt d’Ohre, was me dem brävschte Ma nid cha übelnäh, wenn er i nere Boumgrippelen obe zwo Froue ghört syni Sachen erläse. Sy Truurigkeit isch verfloge wie der Morgenäbel am Schüpbärg, wo-n-er ghört, wie sy Frou di Gschicht agattiget. Wie-n-es sech schickt, nimmt si ds postscriptum vom Brief mit de compliments empressés de la part de son fils voruus, eso zum Yschieße. Und du geit’s wyter mit nere ganz praktische Tournüre: «Aber weisch...» Und du chunnt du ds résumé vom Brief, wie numen e Frou cha resümiere. Es isch ungfähr alles drinne gsi i däm résumé, was i mene Muetterhärz 160 chochet, wenn e guet ustüfteleti Bagglete fählgschlage het. Der Brief sälber isch nume so der Nagel gsi, wo me drann aghänkt het. Und nah-ti-nah isch geng dütlecher vürecho, wär a allem zsäme d’Schuld sygi, me sygi blamiert und heigi eis für allimal gnue vo dene Arrangements, wo doch nie öppis Gschyds derby usechömi.

		Und du het en anderi Stimm g’antwortet: «Ma chère!»

		Ähä, ähä, jitz wei mer lose. Aber bald gnue het der Herr uf em Boum dänkt: «jäso!»

		«Wär anders», expliziert d’Frou Maréchale, «wär anders als ton cher mari het sech di ganzi Sach usdänkt? Grächwyl chönnti nätt sy, Grächwyl chönnti comfortabel sy, wenn — ja wenn me no dises und das chönnti dry und dratue; aber das alles choschtet e schöne Batze Gäld. Grächwyl hätti chönnen es charmants fief wärde, wenn der Stammhalter di rächti Frou derzue überchäm. Das isch en alti Gschicht: mit Schwigertöchtere bouet me de Sühn Schlösser.»

		«I pfyffen uf Schlösser», ghört me d’Frou Ida.

		«Ma chère, das isch geng so gsi: me pfyft druuf, sobald me weiß, daß si nid z’ha sy, aber erscht denn. Gib mer nume zue: du sälber und dys Mandli, dir heit ech di längschti Zyt mit nüt anders besser amüsiert als mit châteaux en Espagne. — Und — und — la mi nume rede! Und es hätti chönne grate, wenn nid ton cher fils... säge mer: ’s e chly dumm gmacht hätti.»

		161 «Säg mer nüt über my Fritz. Er het eifach ds Härz uf em rächte Fläcke. I für my Teil cha numen approuviere, was er gmacht het. Aber mit däm han i ne nid ume, und der lieb Gott weiß, öb i ne no einisch umegseh. Chrieg isch Chrieg.»

		«Du wirsch mi doch nid no welle nachenäh für das, was d’force majeure arichtet?»

		«Churz und guet: du hesch mer mit der ganze Gschicht das Grächwyl verleidet.»

		«Ah, das han i jitz dervo, daß i mer z’Bärn d’Füeß abgloffe und mi derfür härgä ha, bi dene Horrore ga z’antichambriere für dä Urleb!»

		«Was du dervo hesch, muesch du sälber wüsse. Mir geit’s eifach gäge Strich, däwäg über d’Härzessache vo de Chinder z’dischponiere. Das isch en alti Mode, aber kei schöni, und es isch nid schad, wenn si verschwindet.»

		«Si het ihres Guete gha. Gib zue, daß men im Alter, wo me hüratet, weder gix no gax vom Läbe weiß. D’Chatze sy di erschte nüün Tag blind, d’Möntsche di erschte dryßig Jahr. Da sött eis doch froh sy, wenn alti, erfahreni Lüt für ihns luege.»

		«Es isch es Glück, daß me dryßig Jahr lang nüt gseht, sünsch wett niemer ynen i ds Läbe. Aber der Gspane suecht me mit dem Härz und nid mit den Ouge, und ds Härz gseht besser als d’Ouge.»

		«Blindi Ouge sy blind, ja; aber so nes Muetterhärz isch mängisch no blinder als blind.»

		162 «Chumm mer nid mit dem Muetterhärz! Wenn du öppis dervo verstüendisch, so hättisch üs hie oben im Fride gla.»

		«Ah — so? — E nu — — —»

		«Du hesch überhoupt ekeis Härz, sünsch hättisch scho lang gmerkt, daß mir nid Platz hei under em glyche Dach. Es isch eifach nümme ds Glyche, sitdäm du hie bisch. Du hesch öppis a der, wo d’Lüt us em Hüsi bringt.»

		«Das nähm mi wunder. Weli Lüt?»

		«Du bisch neue sünsch merkig gnue. Oder mueß i der’s no dütlecher säge?»

		Der Herr Jerome het undereinisch gfunde, es wäri nache, sy Sack ga z’lääre — dä mit de Galwyler — und isch hübbeli d’Leiteren ab, aber nümme wieder ufe. Er het der Sack i Chorb gläärt, wo di paar Öpfel chuum der Bode hei möge decke, und derzue hei si nen alli i der schöne Herbschtsunnen agluegt, wie wenn si ihres Gspött hätte mit ihm.

		«I will ech, dir chätzers Pumere», het er für sich gseit und der läär Sack über se gspreitet. Dernah het er d’Händ griben und isch i ds Huus. Nid lang nachhär het me ne gseh über e Fäldwäg gägen Ortschwaben abe loufe, mit Huet und Stäcke. Der jung Fritz het’s nid gstole gha, das Mißtroue gäge sich sälber. Und drum isch der Papa schnuerstracks gäge Bärn zue. Bis jitz het er so chly i Tag yne gläbt, und wenn sy Frou Längizyti gha het da oben am Schüpbärg, so het ihm äbe d’Gsellscheft vo der schöne Frou de Chateauvieux und vo 163 ihrer junge protégée drüber wäg ghulfe. Aber es isch es tuusigs Züüg, daß d’Frouen a settigem Zytvertrib vo ihrne Manne nie rächt wei mitha. Ab und zue het er ja scho öppis dervo möge merke; aber so glahrig wie vori uf em Galwylerboum isch ihm dä Stumpe no nie ufgange. Da mueß Ornig gmacht sy, der tuusigsapperlot, i wott ekeis Ghürsch! Daß es eis chönnti gä, het er gspürt. Das isch halt eso. Solang me sech nüt dänkt derby, isch ekei Gfahr umewäg; aber so gwüß daß eim öpper d’Ougen uftuet und me der Grabe gseht, so het eine nid Rueh und nid Rascht, bis er drinne lyt. Drum uuf und ga Bärn, ga ne Chöufer sueche für Grächwyl, de het di Gschicht es Änd, gäb’s öppis Dumms git.

		So philosophiert der Herr Gatschet, und er louft dervo, wie länger descht ärschtiger — prezys wie letschti Nacht sy Fritz. Der ganz Underschid isch numen im Alter vo dene beide gläge — sibenezwänzig Jahr. Aber anstatt jitze Nase vora im Lindechwald z’verschwinde, ma-n-er sech nid ebha, vor em Waldsoum no einisch hindere z’luege — uf sys Grächwyl. Und dermit het’s ne gha. Das heimelige Huus mit dem breite bhäbige Dach und de schönen Urne-Chnöpf uf der Firscht. Di bruun beizte Felläden und der dunkel-bluetrot Birespalier a der wyße Muure. Vor em Huus der Gchöchgarte mit syne Buchsheegli und de beide Pavillons i den Egge. Und dert zwitzeret der Brunnestrahl zwüschem farbige Loub. D’Tube sunne sech uf em Dach, und i der Hoschtet spaziert der Güggel mit 164 sym Hofstaat. Und wyter usse weide d’Chüe. Es brändtelet vo Hüeterfüürleni und Mutthüüffe. Was wott me Heimeligers? Und das sötti me jitz alles la fahre wäge settige dumme Gschichte? Nei, i cha eifach nid.

		Und statt z’loufe wie ne Schelm, schwankt der Papa Gatschet vom Wäg ab, schländeret dür e Wald, studiert und grüblet und stolperet und chunnt uf kei gschydere Schluß als geng wieder: Das isch es donners Ghürsch. Er macht e wyte Bogen um sys Guet ume, luegt’s vo jedem Hubel uus wieder a und findt, es wäri schad drum. Und ds Änd vo syr Irrfahrt isch, daß er wieder bi sym Öpfelchorb ländtet und der Sack umhänkt, für no meh Galwyler abz’läse.

		Und wenn’s jitz o i de nächschte Tagen und Wuche grüüslech still zuegangen isch im Herrehuus vo Grächwyl und jedes für sich drüber nachedänkt het, wie men ächt dür dä läng Winter well dürecho, ohni vor Längizyti z’stärben oder sech gägesytig ufz’frässe, so het doch der Husherr sy Meinung nid g’änderet. Het er einisch nümme wyter gwüßt, so isch er hinder ds Lächehuus gangen und het mit Andacht di allmänds Schyterbygen agluegt. «Du wirsch se scho wieder zsämebringe», het er zue nere gseit. Und i däm het er sech nid trumpiert. Solang jedes um ds Huus umen und drin inne syni Plätzli zum Chupe gfunden und keis ds andere mit dem Ellbogen agrüehrt het, isch es still blibe. Aber im Wintermonet het’s du afa pfyffen über e Schüpbärgrügge. Ds chlingeldürre Loub isch über e Boden 165 ewäg dervo zwirblet, wie wenn alles i ds Fryburgbiet übere müeßt. D’Felläde het’s gschletzt. D’Schybe sy agloffe, und i de Gäng und Loube het’s zogen und gchutet. Wolle, da het der groß Chachelofen im Sääli nid lang bruuche z’nöte. Si hei sech ganz vo sälber zuechegla, und d’Dubelgrinde hei si mit de Hüet im Gang ussen ufghänkt.

		Frylech, i däm Punkt het d’Frou Gatschet rächt bhalte, es isch nümme ds Glyche gsi wie albez. Und das isch nid zum Wenigschte dahär cho, daß d’Madame de Chateauvieux gägen ihre Husherr chalt bliben isch wie nen Yschzapfe. Und die, wo’s bsunders agangen isch, d’Frou Gatschet, het ganz guet verstande, wie das gmeint gsi isch, nämlech: Du bruuchsch nid z’meine! — Was isch mir doch so ne Gatschet!

		Di dankbarschti Ufgab het jitz ds Madeleine gha. Es isch ds einzige Wäsen im Huus gsi, wo harmlosi Heiteri i d’Stube bracht het. Und i die Ufgab het sech mit ihm der Pfarrer Leu vo Meichilche nes bitzli teilt. Er isch alli Wuchen einisch en Aben übere cho zu menen uschuldige Taröckli. Ihm isch du neuen o bald ufgfalle, daß di Grächwyler enand weniger hei gha z’brichten als no im Herbscht. Är hingäge hätti de geng Neuigkeite sölle wüsse.

		Ei Abe, wo me nümme gspilt het und der Husherr grad en Ougeblick nid i der Stube gsi isch, fragt d’Frou de Chateauvieux: «Jitz loset, Herr Pfarrer, säget mir doch einisch, wie das gmeint 166 isch, wenn es i der Bibel heißt: ‹Betet ohne Unterlaß›?»

		«I weiß es nid», antwortet der Herr Pfarrer, ohni di schöni Frageren az’luege, und fat a d’Spilcharte zu nere neue Partie z’verteile.

		D’Frou de Chateauvieux het ne viel besser verstande, als er nere’s zuetrouet het. So nes Dorfpäpschtli underschetzi gärn d’Merkigi vo de mondaine Lüt. Oder isch er hert gnue gsi, für nere mit voller Überlegung so ruuch abz’winke? Jedefalls isch es für alli Zyte di letschti Frag gsi, wo d’Frou Maréchale de Chateauvieux a Pfarrer Leu gstellt het. Si het frylech o jitz ihri Contenance nid verlore. Gspilt het si, wie no nie, het gwunne, d’Charte mit nere ganz eigete graziös-übermüetige Gesten uf e Tisch gworfen und isch nachhär, ohni nes Wort la z’falle, zur Stuben uus.

		Und währeddäm der Pfarrer Leu im Schneetryben uf em Heiwäg probiert het d’Büüle z’verrybe, wo ne settige Schutz dem Schütz sälber hinderlat, isch dobe, i der fyschtere, verriglete Stube, d’Maréchale-n-uf ihrem Ruehbett gsässen und het i ihres Battist-Lümpli briegget, bis das arme Hüdeli d’Träne nümme gfasset het.

		Was di braven alte Bärner im Früehlig scho düregmacht hei, der Undergang vo ihrer Zyt, das isch für di läbesluschtigi Frou erscht jitz cho. Mit dem Brief vom Fritz Gatschet het’s agfange. Scho da het si gmerkt, daß ihri Rollen usgspilt isch, so daß si het afa nachedänke, wie si sech für ds wytere Läbe well yrichte. Di Frag, wo si dem 167 Pfarrer gstellt het, isch ganz ufrichtig gmeint gsi, si hätti jitz gärn nes anders Töri ufta und ynegüggelet. Aber so geit’s halt, wenn me sys Läbe lang für di heilige Sache numen es Zucken i de Mulegge het und de undereinisch der ander Wäg möchti probiere.

		Vo däm Aben ewäg isch es z’Grächwyl no stiller worde und doch o wieder um nes Brösmeli gmüetlecher. Der Übermuet vo der Maréchale isch z’vollem verrouchnet gsi. Dernah eini hätti nere-n-am Platz vo der Frou Gatschet dä Tätsch möge gönne, aber so isch d’Frou Ida nid gsi. D’Frou de Chateauvieux het se duuret, und si het sech o wieder Müej gä, nere-n-öppis z’lieb z’tue.

		Uf ds Madeleine Herbort het di Gschicht e tiefen Ydruck gmacht. Es het sech wieder neecher a d’Tante Cecile zuechegla. Am Änd, het es sech gseit, sygi ja di verunglückti Bagglete guet gmeint gsi. Und wenn de albe d’Frou de Chateauvieux duuchi Zyte gha het, isch si ja härzig gsi, lieb, vornähm und graziös zuglych. Der vereinsamte Frou isch d’Gsellscheft vom Haselmüüsli no so erwünscht gsi, und chuum daß si sälber öppis vo tieferem Läbe het afa gspüre, isch es se-n-acho, dervo wyter z’gä a ihri jungi Fründin.

		Niemer hätti na denen ungfreute Tage vom Herbscht dänkt, daß e Winter hie obe so heimelig chönnti wärde. Je strüber es guxet het über e Frieswylhubel ab, descht wermer isch d’Fründschaft i däm währschafte Huus ufgange. Di ganzi wyti Wält mit ihrem Trubel het me hie vergäße. 168 Der Himmel isch wuchelang so fyschtergrau ghanget wie nes Ofehuus. Es het ein dunkt, me sötti chönne ga Spinnhuppelen abewüsche. Und z’ringsetum hei di totstille Tannewälder vermacht, daß me zu keim Aschtloch meh het chönnen useluege. Da het me sogar vergässe, daß dert unden a menen Ort di alti Stadt Bärn vo ihrne bessere Zyte troumet.

		Aber es isch scho derfür gsorget, daß me nienen abachet. Wo du di Winterfründschaft uf eim Backen afange schön bruun worden isch, het’s undereinisch gheiße wieder a Schnee use. Vo Märchligen isch Bricht cho, es gangi dem Herr Gabriel nid guet und er heigi grüüslech Längizyti nam Madeleine. Me het nüt welle versuumt ha. Und wil jitz einisch ganz ungheuschen e Glägeheit cho isch, ga Bärn z’fahre, grad eso gäbig vor Wiehnachte, so het d’Frou Maréchale gseit, si welli ihri nièce heibringe. Damit emel ja niemer nüt ufz’begähre heigi, isch usgmacht worde, dasmal söll der Hannes gutschiere. Dem Herr Gatschet het es no chly gchoschtet, sy Platz dem Gutschner abz’trätte; aber afin. Gschyder isch gschyder.

		Brrr, so vom Ofen ewäg im Schlitte dür ds Land uus! Es isch Glanz gsi, und der Schnuuß het eim ds Muul verbunde, was zwar nid im Programm vo der Maréchale gsi isch, aber villicht im Vorteil vom Madeleine. Wär ma rede, wenn me nid weiß, ob me syni Nächschte daheim no am Läbe findt? Ds Madeleine het — was weit der, 169 jungs Bluet trybt’s eso — afa nachedänken über was de cho wärdi, wenn ds Schlimmschte gscheh sötti. Da isch es vor ihm gläge wie ne schwarzi Wulken und derhinder nüt meh. Aber e junge läbesdurschtige Möntsch isch nid zfride mit nere Lääri. Ganz vo sälber wachsen ihm d’Gedanke da dry usen und schaffen und boue, was ds Härz begährt. Und ds Härz het kei Kaländer. Hü, druuflos und nid gleuet, bis es het, was es wott. Wär wetti dem Madeleine ne Sünd druus mache, daß es ändlech d’Wand het gseh helten und bräche, wo z’tromsig über sym Läbeswäg gstanden isch?

		D’Frou de Chateauvieux het o gnue gha z’dänken uf em Wäg zu ihrem alte Fründ und Verehrer, und so isch me du neue trotz der Chelti und der unkommode Fahrglägeheit schier ungsinnet i däm Märchligen usse vorgfahre. Franzose sy keini meh da gsi.

		«Aber nei, chunnsch du bi däm chalte Wätter mit? Das hättisch jitz nid sölle mache. ’s isch touchant, aber du söttisch a dy Gsundheit dänke!» Mit dene Worte het d’Frou Ryhiner ihri Fründin a der Hustür afa schmähle. «Gschwind chömet a d’Wermi. Was cha men ech gä?»

		Vor allem hei di Beide jitz welle wüsse, wie’s mit dem Herr Gabriel standi; aber viel hei si nid verno. D’Frou Ryhiner isch i däm Punkt ganz e Bärnere vo ehmale gsi. Si het grad chuum öppis la verlute, wo’s ihrem Ma fähli — für d’Gwundernasen isch gar nüt vürecho — und vo Lamäntiere 170 kei Spur. Aber me het juscht a ihrem Zrüggha gmerkt, daß es se nachenimmt und daß me nid für nüt ga Grächwyl Bscheid gmacht het.

		Sobald si z’grächtem sy erwarmet gsi, isch du ds Madeleine use gschickt worde zum Herr Gabriel, es söll ne ga frage, ob es ne nid würdi freue, wenn d’Tante Cecile ne chäm cho grüeße.

		Es isch ziemlech lang gange, bis es wieder abecho isch, so daß me Zyt gnue gha het, über allerhand z’brichte. D’Frou de Chateauvieux het gluegt usez’hääggle, was nume müglech isch, ohne viel usez’bringe. «Das Härz!» het’s nume gheiße. «Alles andere miech eim weniger Sorge, aber das tuusigs Härz ma eifach nümme rächt.» Der Herr Gabriel macht sech gar keini Illusione, er redi vo nüt meh als vom Stärbe. Er fragt nume no nam Madeleine, sünsch na nüt. Mit der Wält syg er fertig, säg er eismal über ds andere, und er begähri vo nütem meh öppis z’wüsse, was früecher sys Läben usgfüllt heigi.

		Äbe das het sy Fründin bsunders interessiert. Juscht wäge däm hätti si gar gärn es paar Wort mit ihm gredt.

		Ändlech chunnt ds Madeleine wieder abe, ganz verschmeiet.

		«Wie hesch ne gfunde?» fragt d’Frou Ryhiner; aber d’Maréchale lat dem Madeleine nid Zyt zu neren Antwort. «Und? — darf i zue-n-ihm?» wott si wüsse.

		«Er het gseit, es syg ihm gar leid, aber dä Momänt lieber nid», lügt es us Verlägeheit. Hätt es 171 sölle di puri Wahrheit sägen und das decidierte «Nei» wytergä, wo-n-es zum Bscheid übercho het, eis vo dene «Nei», wie se so rund und ändgültig niemer z’stand bracht het als der Herr Gabriel Ryhiner?

		Di gueti Frou Rosine merkt, was für ne choc dä Bscheid ihrer Fründin git, und trotzdäm si vermuetet, ds Madeleine heigi ne vo sich uus verzuckeret, steit si uuf und seit: «I will ga luege», wie wenn si öppis chönnti änderen a der Sach.

		D’Frou Maréchale ma sech nid ebha, nere nache-z’loufe, für emel ja grad parat z’sy. Oder het si gmeint, wenn der Herr Gabriel ihri Neechi gspüri, so bsinn er sech de anders?

		Si ghört, wie d’Frou Ryhiner uf nen erschte Bscheid antwortet: «Aber nume hurti cho grüeße!»

		Und druuf ghört si jitz mit ihrnen eigeten Ohre sy Stimm: «Wenn i doch säge: nei! Heit mer se zäche Schritt vom Lyb ewäg! I ha jitz anders z’dänke.»

		Uf das hi isch d’Frou de Chateauvieux ganz hübscheli d’Stägen ab. Si geit i ds Salon ga sitze, allei. — Ds Madeleine isch underdesse syni Sache ga yruume. — Und wo d’Frou Rosine wieder chunnt und seit: «Es isch nüt z’mache, i gloub, er sygi de mauvaise humeur», lost d’Maréchale gar nid druuf.

		Trüebsälig und gschlagen isch si am Namittag allei ga Grächwyl heigfahre. «Was söll i eigetlech no da obe?» het si sech gfragt. Aber si het sünsch niene hi gwüßt und sech wohl oder übel dry müessen 172 ergä, i der Stilli ga nachez’dänken über di großi Veränderung vo der Zyt. Niemer het erfahre, warum di viel bewundereti Frou undereinisch so yzoge läbt und us ihrem Versteck nümme vürez’bringen isch. Ne Zytlang isch si nid emal meh zum Ässen abecho. Und wo si ändlech wieder mit den anderen a Tisch gsässen isch, het si nüt meh welle wüsse vo Spilabede. Kei Charte meh het si agrüehrt. D’Frou Maréchale het ihrer Läbtig nie zu de Dumme ghört. Nüt lächerlecher als e Frou, het si dänkt, wo nid merkt, daß ihres Charme nümme zieht, und ’s einewäg no zwänge wott. I ds alte régime han i ghört, ds neue lyt mer nid, also suechen i lieber es Charme, wo nid mit dem Alter verdorret und abfallt. Daß si dermit vielne Lüte chönnti lächerlech wärde, het si als wälterfahreni Pärson wohl gwüßt. Aber wär sy die Lüt?

		Ändlech aber isch o der Winter i ds Usplampe cho. Langsam frylech, und mängisch het’s ein dunkt, di erhudleti Wält bringi kei Früehlig meh zwäg. Aber wo-n-er du doch cho isch und d’Matte z’ringsetum voll Söublueme gstande sy, da isch der Gluscht na Luft und Lüten o i ds Herrehuus vo Grächwyl cho. Und a mene schöne Meietag isch alles ga Bärn, der Herr Gatschet und sy Frou und d’Frou Maréchale. Am Üssere het me dere nid agmerkt, was dä Winter über se gangen isch. Si het sech schön gmacht, wie geng, für under d’Lüt. Si isch Sinns gsi, ihres Glück z’Bärn bi mene bsunders yferige wältsche Pfarrer ga z’probiere. Si het’s o gmacht und het’s nid gha z’bereue.

		173 Underdesse sy di andere beiden ihrne Kommissione nachegange. Der Herr Gatschet hätti gärn i churzer Zyt müglechscht vieli vo syne Bekannte gseh, und drum isch er um di Endlefi umen uf e Chilchhof gange, wo me geng öppe d’Chance gha het, es paar Herre binenandere z’träffe. D’Cheschteneböum hei blüeit, und d’Chinder hei sech mit großem Gschrei umenand balget. Si hei nid emal meh umegluegt, wenn französischi Soldate vorbygloffe sy, so hei si sech scho dra gwanet gha.

		Der Herr Jerome het druuf grächnet gha, emel der Sigmund Wagner hie z’finde. Da begägnet ihm der Herr Samuel Bundeli. «Eh Herr Jeses», het dä gseit, «me merkt, daß du ab der Wält bisch. Der Wagner isch ja scho der ganz Winter z’Zürich. Er geit i synen alte Tage no bi mene Chupferstächer i d’Lehr oder sünsch bi öppisem der Gattig. Aber es wird ihm jitz de wohl verleide, wenn’s losgeit. Da wär er de dert schön z’mitts drinne.»

		«Ja, was sötti losgah?» fragt der Herr Gatschet.

		«Aber nei, aber nei! Me sött’s nid gloube, daß eine zwo Stund vo Bärn ewäg läbt und hinden und vorne nüt weiß vo allem, was i der Wält vor sech geit. Du hesch ja no ne Suhn derby! Schrybt dir de dä nie nüt?»

		«Er verwöhnt mi nid.»

		«Es macht Gattig. Überhoupt! Wie cha men o um ds Himmels willen i di Helvetischi Legion?»

		«Ja, jitz wott niemer der Name ha; aber vor mene halbe Jahr het’s gheiße, me tüej e patriotischi Tat, wenn me sech derfür härgäbi. I ha wohl 174 gmerkt, daß sech üsi Lüt dervo drückt hei, aber erscht z’spät. Der Fritz isch du scho derby gsi.»

		«Glücklech, wär furt isch, vo dene junge Lüte. Jitz git’s keis Ertrünne meh. Todesstraf! — Todesstraf steit jitz druffe. Entre nous» — mit däm zieht der Herr Bundeli der Grächwyler ganz usen a d’Muure, a nes Plätzli, wo niemer i der Nächi gsi isch — «es isch e Souerei vo dertnache. Zerscht hei si-n-is usplünderet, di Hagels Franzose, d’Züghüser gläärt und is plaget bis uf ds Bluet, und jitz heusche si all Tag Truppe von is. D’Öschtrycher sy uf em Marsch ga Zürich. Es heißt zwar neue hütt, si heigen a der Luziesteig Schleeg übercho. Aber derfür brodlet’s an allnen Orten i de Bärge. Me weiß würklech nid rächt, was me söll. Das helvetische Gschmöus, wo z’Luzärn regiert, isch nüt nutz.»

		«I merke scho, i mueß mi wieder neecher ga Bärn zuechela, sünsch chumen i ganz näbenab. Us däm Grächwyl chan i glych nümme mache, was i mer vorgno ha. I ha’s z’spät gchouft.» Das het der Herr Gatschet meh so für sich gseit; aber der ander het ihm einewäg druuf g’antwortet: «Nei nei, das würd i nid mache. Wär jitz no Grund und Bode het, sött ne nid la fahre. Das isch am Änd de no ds einzige, wo men eim nid cha under de Füeß ewägzieh.»

		«Scho rächt, aber es sy halt da no anderi Sache... Afin.»

		«Los, chumm du zu mir cho ässe, so chönne mer no chly brichte.»

		175 «Jää, i ha drum my Frou mit.»

		«Tant mieux! Wo hesch se? Bring se nume mit.»

		Me het ds Nötige verabredet, und du isch jede syner Wääge gange.

		Underdesse het d’Frou Maréchale bi ihrem Pfarrer erboulechi Gspräch gfüehrt und isch uf anderem Wäg zum glychen Etschluß cho, wie der Herr Gatschet: neecher ga Bärn. Si het gspürt, daß si da besseri Wägzehrung überchäm als am Frieswylhubel obe. Aber prezys der glych Rat wie der Herr Gatschet het o si übercho: nume jitz nid i d’Stadt! Anderi, het der Pfarrer gseit, wo welle zum Fride cho, sueche d’Einsamkeit und gäbe viel drum, wenn si ne settigi retraite wüßte.

		Wie us mene geischtleche Jungbrunnen isch d’Madame de Chateauvieux cho, wo si sech ufgmacht het, zu alte Bekannte. Ihre Wäg het se-n-a Wybermärit gfüehrt, und zwar a der Sunnsyte, wo me dä Morge nid gseh het, wil der char-à-banc gäge d’Schattsyten offe gsi isch. Und da het du d’Mittagssunnen i ne Modistelade zündtet. D’Frou Maréchale het müesse blybe stah. Wie Schuppen isch’s nere vo den Ouge gfalle. — «Nei, wie cha me doch so us allem use cho!» Da isch ja ganz es neus Modell vo nere Capote-n-usgstellt gsi. Und jitz het si erscht gmerkt, daß di elegantere Froue ja scho alli das neue Modell trage. — Und si sälber chunnt sech eso ancien régime vor, daß si nid en Ougeblick länger wärweißet. Yne, i Lade. Und d’Modisten isch um di schöni, geng no stadtbekannti 176 Chundin umetanzet und het nere chehrium der ganz Laden uf e Chopf gsetzt und nümme Wort gfunde vor Bewunderung.

		Ds Änd vo der Probiereten isch gsi, daß me nes farberychs Geböu vo mene Huet i ne gwaltigi Drucke versorget und mit der Adresse Madame la Maréchale de Chateauvieux aux soins de Mr. Gattejette à Gracqueville sur Ortschwabe zum Stallhalter a d’Spychergaß gschickt het.

		Uf das hi sy du no wyteri Schuppe vo dene schönen Ouge gfalle. Ihri ganzi Alegi isch nere demodiert vorcho, und me het bi mene Haar ob nere länge Visite bi der Schnyderen und bim Schuehmacher ds Diner vergässe.

		Di Bundeli hei’s vo Alters här verstande, ihrne Gescht ufz’warte. Und dem Herr Gatschet isch es vögeliwohl worden am Münzrain. Scho lang lang het er kei so guete Tag meh gha, het g’ässen und trunken und trunken und g’ässen und derzue verno, was sit mene halbe Jahr i der Wält gangen isch. Zum Glück isch es währschafts Gländer a der gwundene Stäge gsi, sünsch weiß me nid, wie dä glücklech Ma wieder i d’Stadt ufecho wär. Ds Huus steit drum dert am Bord und het d’Hustüren under em Dachchänel obe.

		Zur verabredete Stund isch men a der Spychergaß agrückt. Der Wagen isch agspannet parat gstande. Aber wo der Herr Gatschet dry yne luegt, seit er: «Jä, der Donnerli, wo sölle mir de sitze? Lue jitz da, Ida! Gheiet mer dä Gräbel use!» Und gäb der Stallhalter begriffe het, wie und was, 177 het der Grächwyler afa usruumen und Schueh- und Huetdrucke, Schnydere-Cartons, Chörbli und Seckli uf d’Gaß use gstellt, und das nid hübbeli.

		«Mais, mais, Jérome!» seit d’Frou Ida, und scho gseht si vo wytem d’Maréchale-n-arücke. Si geit nere-n-etgäge, und wo si fragt: «Je t’en prie, qu’est-ce qu’il y a?» seit si nere: «Mon Dieu! Er trinkt sünsch nid e böse Wy. Häb nume chly Geduld, er calmiert sech bald wieder.»

		«E e, bin i öppe jitz no d’Schuld mit myne Päckli?»

		«Ja, Päckli! — Päckli!» brummlet er. «Me mangleti ja ne Frachtwage derfür.» Nütdeschtminder het er du alles ganz gattlech gwüßt zsämez’binde. Faute de mieux het me der Chram i nes Grasbogenetz gschnüert, hinden ufgschnallet und isch gfahre. Zerscht het me sech allerhand gha z’brichte; aber am Neubrüggstutz het men undereinisch am Druck gäge hinde gmerkt, daß der Herr Gatschet schlaft wie nes Murmeltier. D’Frou Maréchale, wo z’hinderscht gsässen isch, het gfunde, me sygi dans une position fort gênée und überhoupt, me sötti doch zum Roß luege. Aber d’Frou Gatschet het tröschtet, im Gägeteil, es gangi grad am sicherschte so, ds Roß sygi frömmer als e Yänfer-Momiere. Das isch du natürlech übel agange. D’Frou Maréchale het aber nid wellen ufbegähren und nume gseit: «Merci.» Im Grund het’s nere no schier wohl ta, wil si het dörfe dänke, es schmöcki scho chly nach Verfolgung. Schad, daß nere d’Frou Gatschet i ihrer währschafte Bärner Tröcheni o 178 die Freud verderbt het mit der Erklärung: «Herrjeh, i ha würklech nid dra dänkt, daß du par alliance-n-e Yänfere bisch.»

		Gspässig isch es villicht; aber dä Pick us Verschuß het der Maréchale fervänt e guete Dienscht gleischtet. Er het se chly us ihrne Modesorgen ufgschüücht und dra gmahnet, daß me dene, wo i der Frömmigkeit der devant nähme, bsunderbar uf d’Finger luegt und e Tütschels-Freud het, wenn si öppen einisch über nes Stüdli trohle.

		 * * *

		Währeddäm me z’Grächwyl chehrium i di beide Spiegle gluegt, Lyb und Seel verglichen, üsseri und inneri Charmes gägenand abgwogen und zwüsche der alten und der neue Zyt türlet het, ohni Rueh z’finde, sy z’Märchlige ds alten und ds junge Bärn schidlech und fridlech usenandere cho.

		Vor de Fänschter het der Früehlig gjuheiet. Nid es Eschtli, wo no nid tribe hätti. Es Meer vo Bluescht isch um ds alte Huus umegläge, und ds junge Buecheloub isch zwüsche de fyschtere Tannen ufgfächeret. Me het nid gwüßt, wo am liebschte luege.

		Dinnen aber, im halbfyschteren Alkoven, isch en alte Ma gläge, wo nume no gäge d’Wand gluegt und a vergangeni Zyte dänkt het, a Zyte, wo-n-er Großes im Sinn gha het, a Tage voll Jugedmuet und ehrleche Kampf. Aber zwüsche dene Tagen und dem hüttigen Ougeblick isch es ganz fyschter gläge. Albeneinisch het men e tiefe 179 Süüfzer ghört, es Stöhne, und nume wenn es churzes, glychligs Atme verrate het, daß der Herr alt-Heimlicher schlaft, het me dörfen anäh, er gspüri öppis Bessers, vowäge, wenn er de erwachet isch, so het er e Zytlang niemer wellen um sech ha, für di gueten Ougeblicken usz’chüschte.

		Ei Tag het er ds Madeleine, wo nid von ihm gwichen isch, zueche grüeft und ihm gseit: «Hilf mer e chly uuf und sitz dahäre. I mueß der no öppis säge.» Mit syne gsunden Arme het es ne so guet wie müglech ufgrichtet und sech du a ds Bett häregsetzt.

		«Du hesch mi villicht mängisch nid begriffe», seit der Chrank, «wenn i dyne Wünsch nid ha welle nahgä. Aber lue, du muesch nid vergässe, daß du nid mys eige Fleisch und Bluet bisch. Du bisch mir avertrouet worde, und i hätti kei rüejigi Stund meh gha, wenn i mir hätti müesse vorha, daß i ds Gringschten a dir versuumt heigi. Der lieb Gott söll mer vergä, was i lätz gmacht ha. Es wär für üs Alti mängisch kommöder gsi, dir der Wille z’la und di la z’springe. Aber was hättisch dervo gha? — Afin, das isch jitz vorby. Es Jahr oder anderthalbs no, und du steisch uf eigete Füeße. I bi de nümme da...»

		«Ach, Unggle, säget doch nid settig Sache!» wott ds Madeleine yrede, aber der Herr Gabriel bhertet: «Es treit nüt ab, sech öppis welle vorz’mache, es chunnt, wie-n-es söll. I erläbe’s nümme, und drum han i vorgsorget. D’Zunft söll de bis zu dyr Volljährigkeit zu dyr Sach luege, und dernah muesch es halt de sälber wage. Du meinsch geng, 180 mir heige dir welle vor dym Glück sy. Bsinn di, was d’machsch. Dä Xandi Wagner isch rächt und guet; aber me het’s no geng gseh: Wenn eine, wo sälber nid viel het, es nätts Vermögen erhüratet, so git’s sälten es guets mariage. Da cha me nid gnueg uf der Huet sy. Wart nume no chly, bis d’öppis meh vo der Wält erfahre hesch, und du wirsch mer dyr Läbtig rächt gä. Und wie elter du wirsch, descht besser wirsch mi begryffe.

		Jitz bhüet di Gott, für hütt. Und gschej, was well, so han i dir’s emel de gseit. Und gäll, vergiß nie nie, di zerscht z’frage: Isch es dem liebe Gott rächt, was i vorha? — Bhüet di Gott, mys lieb Haselmüüsli!»

		Der Herr Gabriel het dem Madeleine di abgmagereti Hand dargstreckt. Es het se gno und bhalte, bis es ihns dunkt het, er sygi am Yschlafe.

		Da tuet er wieder d’Ougen uuf und luegt ihns eso lieb a, es het ihns dunkt, wie no nie, und seit: «Briegg nid, Chind. — Häb nid Chummer, es chunnt, wie s’söll.»

		Es isch nid ds letschtmal gsi, daß si zsäme vo dene Sache gredt hei; aber jedesmal het der alt Herr ungfähr ds Glyche gseit und geng wieder: Bsinn di, bsinn di! Und vo Mal zu Mal, het es ds Madeleine dunkt, red er no meh vo Härze, und es müeß ihm schuderhaft dranne gläge sy, daß es uf ds rächte Trom chömi.

		No lang het der alt Herr gsärblet. Fascht het me sech afa dra gwöhne; aber wo me du einisch a mene trüebe Herbschtmorge dem Madeleine Herbort 181 isch cho säge, der Herr Ryhiner sygi di Nacht gstorbe, da isch es doch erschrocke, nid wil es na den Ydrück vom geschtrige Tag unerwartet gscheh isch, aber ob der Idee, daß es jitz undereinisch allei i der Wält standi, ohni vätterleche Ratgäber, uf eigete Füeße. Wo-n-es ne isch ga luege uf sym Totebett und das schöne, stränge Gsicht betrachtet het, isch es ihm gsi, es sygi däm Ma, wo i de letschte Monete fascht nume no um ihns sech gsorget het, viel viel schuldig. Ohni Wort z’mache, isch es zur Ussichtsterrasse gange, het dert di schönschte Rose vom Spalier gschnitten und isch ihm die i di wachsbleiche Händ ga stecke. Lang het’s ne wieder agluegt und derby geng sech gfragt: «Het er nid am Änd doch rächt gha?»

		Und wie merkwürdig! Bis i Winter yne het eim uf jedem Fläcken i Huus und Garte, ja sogar im Fäld usse dä alt Herr, wo doch sit emel mene Jahr nümme vor ds Huus use cho isch, gfählt. Geng het’s ein dunkt, me sött ne gseh derhär cho i sym ufrächte, wohlüberleite, sichere Gang. Und wil’s jitz juscht no i Winter yne gangen und ds Loub gfallen isch, het es erscht rächt usgseh, wie wenn o der Garte mit der alte Zyt wetti ygah und a keis Ustage meh dänke.





VII.




		Ungfähr zur glyche Zyt, wo d’Grächwyler ga Bärn gfahre sy, isch im Hinderstübli vom Wirtshuus uf der Südere d’Muetter Balz mit dem Wirt am Tisch gsässe, der Wirt i de Hemlisermel und e Zöttelichappen uf em Chopf. Er het öppis wie Spott i de Mulegge gha und under syne fingersdicke Würscht vo Ougsdechle vüre ds Balz Eisi gschouet, wie men öppen einen aluegt, wo nid wott Vernunft anäh, gäb wie men ihm zuegredt und ds Letschte gseit het. Er steit uuf, zieht der Hosegurt über e Schmärbuuch ufen und seit: «I weiß i Gotts Name nüt angers, weder was Bänz der o gseit het. Lue, du muesch di dry schicke. Es treit der wäger nüt ab, no wyter umenangere z’luuffe.»

		«Es wird ja scho so sy», antwortet ds Eisi, «weder es düecht mi, i mög mi niene meh still ha, bis daß i öppis von ihm weiß.»

		Wo alles Nachefrage nam Chrischte nüt het wellen ergä, het d’Frou Balz ds Lisebeth i Wachseldorn use gschickt, es söll dem Chlöusi ga uf d’Seel chneule, öb de gwüß der Chrischte gar nüt heigi la verlute, wo men öppe druus chönnt errate, was er im Sinn gha heigi. Und ds Lisebeth isch mit dem Bscheid umecho, der Chlöusi heig sech verschwore, er wüssi nüt.

		183 Da het alles nüt ghulfe. Im Ustagen isch d’Muetter Balz sälber use, i Wachseldorn, zum Schwager, und dernah äbe no zum Wirt. Toub isch si zur Stuben uus. Aber der Wirt het’s nid wäge däm glächeret. Er het nid welle begryffe, daß si nid ihre Näschtbuz hei nimmt. «Dä chönnt souft ume hei», het er under der Stüblistüre gseit.

		«Channsch mi brichte», het si g’antwortet. «Zwee hei si mer afe gno. U hinger de junge Burscht sy si wie der Tüüfel hinger eren arme Seel. Lieber lyden i mi no nes Jahr oder zwöi. Öppe bis zum Jüngschte Tag wird das Gschmöus z’Bärn nide nid regiere.»

		Uf das hi isch di gueti Muetter wieder gäge hei zue. Ergä het si sech no einisch nid. D’Ohre gspitzt het si soz’säge Tag und Nacht; aber statt umenandz’loufen und na ihrne Sühn z’frage, het si sech uf ds Bätte verleit, und si het ekei Nacht la abloufe, ohni däm, wo alli verirrete Chinder vo sym Thron uus gseht, ihri Bueben a ds Härz z’lege.

		Der Chlöusi isch, damit er no besser abwäg chömi, mit dem Jungvieh uf d’Natersalp gschickt worde, und no dert het me ne mängisch, wenn irgend a menen Ort es Mannsbei zum Vorschyn cho isch, wo me nid scho uf Schybeschutzwyti het gwüßt heiz’wyse, am heiterhälle Tag i nes Gade gschickt. Einisch, im Herbschtmonet, isch er über ne Sunntig na der Muetter cho luege. Si het grüüslech Freud gha. Usgseh het er wie di lybhafti Gsundheit, aber d’Frou Balz het’s dunkt, er mögi 184 so nüt brichte, und das het nere du scho wieder afa Chummer mache. «Chlöusi», seit si-n-ihm, «der tuusig Gotts wille mach mer nid o no Verdruß! Du bisch jitz der letscht, wo mer bliben isch. U du weisch ja, wie mir dranne sy.»

		«Muetter», seit der Bueb, «söll i by der blybe?»

		«Nüt da! — Du geisch umen uehen u hesch di still. We’s de sowyt nahen isch, daß me si ume darf vürela, so macht me der de Bscheid. Aber du gisch mer ds Wort, Bueb, daß du mi nid o no im Stich lasch, gäll?»

		«Da hesch my Hang, Muetter, so wahr daß es e Gott im Himmel git...»

		«Bueb, verschwör di nid. ‹Ja, das da ja isch, sei euere Rede!› heißt’s i der Schrift.»

		«Einewäg, es söll gälte!»

		Es isch no Tag gsi, wo der Chlöusi wieder furt welle het. Aber d’Frou Balz het ne versuumt und versuumt, bis er afange ganz ulydig worden isch. Erscht wo der Mond scho groß über d’Chapferen yne gluegt het: wo blybsch o? het si ne la gah und no einisch gseit: «Gäll, du dänksch a mi!»

		Der Mond het äbe gwüßt, warum Chlöusi Balz scho bi der Tagheiteri het wellen ufbräche. Wo-n-er sech vor mene halbe Jahr im Wachseldorn vorgno het, z’schaffen und nümme dra z’dänke, damit es ihm us em Sinn chömi, het er di Stimm us em Ohr verlore, wo-n-ihm z’sälbisch fascht der Chopf ds under obe gstellt het. Es isch eifach so gsi, der Wald im Röthebach-Grabe het 185 das Meitschi verschlückt, und er het nie nüt meh dervo gmerkt, bis vor öppen acht Tage der Chüejer uf Naters e Hüeterbueb ga Röthebach abe gschickt und ne brichtet het, wo-n-er düre söll. «Lue», het er gseit, «dert äne, bi dene drei Grotze, geisch über d’Egg, alli Gredi der Wald ab bis zum Cholebrönner, dernah häb rächts gägem Rouchgrat bis zum Ghusme-Hüsi und de gheisch grad i ds Ännelis Sydewäg. U we d’ Gfell hesch, so ebchunnsch ihm villicht no. Los emel de, ob du’s niene ghörsch singe.» Der Chüejer het chuum usgredt gha, so isch i ds Chlöusis Ohre di Stimm wieder erwachet, und er het vo däm Ougeblick ewäg keis Lüftli, keis Wässerli meh ghört ruusche, oder es heig ne dunkt, es singi öppis drinne.

		«Was isch das für nes Änneli?» fragt er.

		«He, das isch ds Meitschi vom Ghusme-Hüsi am Rouchgrat, en arme Tropf, wo sech bi ’ren alte Frou — si wär ihm ds Vatters Schweschter — mueß d’Finger z’Schande wäbe. Si wäbe beidi Syde. Un äs mueß de albe di fertigi War ahe tragen u Gspinscht uehe reiche. Es het si nah-ti-nah nes Wägli der Wald ab erträppelet, für nid über d’Rouchgrat-Hütte müesse ga z’chehre. Afe wär’s wyter, u de syn ihm d’Buebe dert änen uuf u nahe gsi. Es geit öppen all Wuchen einisch ahe. Drum nid nume mit Syde. Si beielen o chly u beere. Es achehrigs chätzers Chrottli wär’s und de no fei e chly eis zum Aluege. Weder äbe, dert chunnt keine zuehe. Afe tuet äs keim uuf, u di 186 Alti... i weiß nid, es isch no keine dert z’nacht unger e Trouf, oder er syg mit eme gschwullne Gring oder süscht öppis Verfluechtem heicho.»

		Es hätti wyter nüt meh gmanglet, für der Chlöusi läbig z’mache. Aber di Chüejerslüt hei du no meh gwüßt z’brichte, und juscht wil si gmerkt hei, daß es ne guslet, hei si geng no Neus derzue ta, Wahrs und Erloges. Und wo’s du gheiße het, er welli hei zur Muetter, bi Nacht und Näbel, isch es usgmachti Sach gsi: Chlöusi wott bi Änneli z’Chilt. Am Samschtig isch es no z’früech am Tag gsi, aber am Sunntig z’nacht de villicht uf em Heiwäg. Alles, was z’nacht het chönnen abcho i de Hütte vo Naters, isch i Wald abe, und wenn hinecht e Chlöusi ohni «gschwullne Gring» oder anderi Bräschte heicho wär, so hätti de schier es Wunder müesse gscheh sy.

		Das Wunder isch aber gscheh, dür niemer anders als dür ne bravi Muetter, wo ihre Bueb ghüetet het. Der Chlöusi, geng hurti zur Hand mit Schwöre, het sech bereits gschwore gha, er gangi nümme z’grächtem i ds Ortbüehl aben oder das Änneli sygi sys. Ja, er het nüt anders im Sinn gha als hinecht ga d’Prob z’mache, ob für ihn o gälti, was d’Chüejer vo Naters säge.

		Aber jitz isch es z’spät gsi. Gäb wie-n-er gloffen isch, so taget’s halt wäger scho, wo-n-er a der Südere vorbychunnt. D’Sunnen isch no tief hinder em Schallebärg, und wo-n-er i Chrachen abe geit, dunkt’s ne schier, er chömi wieder i d’Nacht yne. Pressiere tuet’s ihm jitz nümme, vowägen er dänkt 187 a das, was der Chüejer dem Bueb gseit het: «Wenn du Gfell hesch, so ebchunnsch ihm villicht no.» Änet dem Bach stoglet er dür e Wald uuf, Graben y, Graben uus, zerscht ärschtig, du nah-ti-nah langsamer. Und wo-n-er i ds Ännelis Sydewäg chunnt, suecht er sech es Plätzli am stotzige Bord zwüsche de Tanne. Ändlech taget’s z’vollem. Der Sunneschyn rünnt über ds Bord ab. Tuller um Tuller überchunnt Farb. Im Gstrüpp zwitzere Touchrälli uf dünne Spinnhuppele. Schwarzi Brambeeri glänze. A mänger Stude het ds Loub scho Farb. Und grediübere, änet dem große Chrache, wo d’Bärghalde vom Stouffen im hälle Morgesunneschyn lige, gseht me gääli Ahörn, roti Bireböum. Gruusam still und wältverloren isch es. Ds Ruusche vo de Bech und vom Wald macht schläferig, und wenn eine di halbi Nacht gloffen isch, so isch es a so menen Ort kei Häxerei, yz’schlafe. Es nimmt ne, der Chlöusi. Aber undereinisch schießt er zwäg, wie vo Ameise bisse. Was isch das? Im Wald ob ihm zueche singt’s! Er springt uuf. Es chunnt neecher. Dert äne rüehrt sech öppis im Gstrüpp. Es isch’s, es isch’s! Öppis Rots chunnt albeneinisch zwüsche de Studen i di glahrigi Sunne. Und singt — singt. Wär so cha, mueß Sunneschyn o im Härz inne ha.

		So chly chly überno isch er doch gsi, wo ’s z’vollem us de Stude vürechunnt. Het er o chönne dänke, daß us mene Ghusme-Hüsi am Rouchgrat, wo d’Füchs am heiterhälle Tag chöme cho d’Hüehner reiche, wenn se nid scho der Stächvogel dervotreit 188 het, nüt Hoffärtigs z’erwarte sygi, so hei ne doch du di blutte Füeß schier erchlüpft. Aber di Füeß sy nid leid gsi und so guet daheim uf däm strube Wägli. Und under em rote Chopftuech het es subers, heiters Gfräsli i mene luschtige Chrüselichranz vüregüggelet, mit den Öugli vo nere Muus, wo us em Loch glüüßlet, ob si ächt voruse dörfi.

		Der Chlöusi stellt sech i Wäg. Da schwygt’s. Me ghört nume no ds Chräschle vo de Füeß im Loub und uf de dürren Eschtli, wo der Wäg decke.

		«Tag wohl, Änneli.»

		«E du myn Gott! Ein däwäg ga z’erchlüpfe!»

		«Nüt für unguet! Aber wenn me di wott ebsie, so mueß me d’Glägeheit erluuße, wo si z’ha isch.»

		«Wär het dir agä, du müessisch mi ebsie? Gang du dyner Wäägen u la mi düre! I ha nid der Wyl, der Narr z’mache.»

		«Das het mir niemer bruuchen az’gä. Di suechen i ja scho sit eme halbe Jahr.»

		«Du wirsch mer öppis wellen agä, du!»

		«So wahr, daß i hie stange. Sitdäm daß di ha ghört singe färn uf der Süderen äne, han ig ihm müesse nachestuune, wo du ächt o hicho sygisch. Bsinnsch di öppen o no a mi?»

		«Bhüet is ja, du bisch Balz Eisis vom Ortbüehl, oder öppe nid?»

		«Präzys.»

		«Henusode. Aber jitz mueß i machen u gah, süsch git’s de aber Lärme.»

		«Das wird öppe nid sövli pressiere!»

		«Wohl, das pressiert!»

		189 «Aber los neuis. I chume grad no nes paar Schritt mit der.»

		«Aber de nid vor e Wald use. Es düecht mi sowieso, du ghörtisch um die Zyt i d’Hütten uehe.»

		«Wohär weisch du, daß i dert uehe ghöre?»

		«Gäll, wenn d’s wüßtisch! Bhüet is doch o. I ha di öppe mängisch am Huus gseh vorby loufe.»

		So het eis Wort ds andere gä, und eis het geng dütlecher verraten als ds andere, daß di beide Möntschechinder enandere nid glychgültig syge. Der Chlöusi het, bis si dunden a Waldsoum cho sy, scho allerhand usebracht über ds Ännelis bösi Läbtig bi der alte lahme Tante.

		Am Waldsoum het er’s la gah. Für hütt isch er zfride gsi. Ds Trom het er ja erwütscht gha, und wo-n-er der Bärg uuf und z’mittag ändlech uf Naters aglanget und vo de Bueben ufzoge worden isch, öb’s ihm gfalle heig uf em Loubsack vo däm Steichgueg, het er’s i aller Seelerueh über sech la ergah, so daß si gloubt hei, er müessi doch nid der Dümmscht sy, allem Aschyn nah syg ihm grate, was anderi geng vergäbe probiert heige. Chlöusi aber het vo denn ewäg nid nume d’Ohre voll Ängelsgsang gha, er het i der fyschterschte Fyschteri vo der rueßigschte Chäshütten es paar cheschtenebruuni Ougestärne voll Sunneschyn gseh, und nah-ti-nah het er ob em Mälchen und Mulcherüehre glehrt jodle wie ne rächte Chüejerbueb. Und trüeit het er, es isch e Freud gsi. Wo-n-er früecher a mene Sunntignamittag nie rächt zuechedörfe het bim Schwinge, het er jitz bald jedi 190 Wuchen e neue Griff glehrt und im Hoselupf einisch sogar der Hüttechnächt vom Gabelspitz gheit, wo doch starch isch gsi wie ne Muni.

		D’Muetter Balz het, wo der Chlöusi gäge Mitternacht vo daheime furt isch, zum Lisebeth gseit: «I gloube sälber o, er chönnt mer nüt eso anemache wie di beiden angere.» Di sälbi Nacht het si guet gschlafe; aber du isch wieder e Tag voll Chummer und Sorge cho, voll Erger bi der Arbeit — näbem Lisebeth het si für di grobi Arbeit numen e halbbatzige Mälcher und e Tschanggel vo mene Meitschi gha — und der Verdruß ob em Fähle vo ihrne Buebe het se schier z’Bode drückt. Todmüed isch si am Abe nider und i ne schwäre Schlaf gfalle.

		So gäge di Eis fahrt si uuf. Si het ganz dütlech ghöre rüefe:

		«Muetter! Muetter!»

		Aber ds Lisebeth zieht ganz rüejig der Aten und tuet ke Wank.

		Si chehrt sech wieder gäge d’Wand. «Was isch ächt de o das gsi?» fragt si sech, «i gloube, i ha troumet, neuis vo Hansueli.»

		Müed, wie si gsi isch, schlaft si bald druuf wieder y. Aber chuum im Schlaf — so dunkt es se-n-emel — weckt es se scho wieder: «Muetter! — Muetter!»

		Si sitzt uuf und lost und luegt i der fyschtere Stuben umenand. E schwache Mondschyn zeichnet d’Fänschterchrüz halb verschwummen uf e Bode. Ds Meitschi schlaft. Si wott’s nid wecke, trotzdäm 191 ’s nere-n-isch, si müeß ihm’s säge. Ob allem sech Bsinne lyt si wieder ab. Schlafe cha si nümme rächt; aber so i ds Dusle chunnt si doch nah-ti-nah.

		Jitz aber! Jitz het si’s ganz dütlech ghört: «Muetter! Muetter!» Und es isch d’Stimm vo ihrem Hansueli. — Herrjere Gott! Isch er am Änd da? Si weckt ds Meitschi, steit sälber uuf und macht Liecht.

		«Was git’s, Muetter? — Es wird doch nid scho wieder nache sy, für uuf?» Ds Lisebeth begryft nid, was los isch.

		«Hesch nüt ghört?» fragt d’Muetter.

		«Was sött i ghört ha?»

		«Es het mer öpper grüeft. I gloube, Hansueli syg umewäg.»

		«Eh warum nid gar!»

		D’Frou Balz tuet ds Fänschter uuf. Me ghört nüt als der Brunne. Si geit voruse, um ds Huus ume. — Niene nüt. — Si geit i ds Gaden ufe, wo albe der Hansueli gschlafe het. — Alles läär und still. — Es lat nere nid Rueh. Si macht d’Latärnen a, tuet di oberi Hälfti vo der Stalltüren uuf und rüeft: «Hansueli!» Kei Antwort. D’Chüe schnuufe. Eint und anderi rangglet. Sünsch rüehrt sech nüt. Si zündlet i ds Tenn und rüeft gäge Stroustock ufen und uf di anderi Syte vo der Bühni — nüt — nüt!

		Jitz geit si wieder i d’Stube. I ds Bett ma si nid. «Lisebeth», seit si, «häb uuf! Nimm d’Bibel vüren und lis mer es Bätt oder es Kapitel!»

		192 Ds Lisebeth het lang chönnen abmahne, si söll doch o wieder ga lige. Si heig ja d’Rueh so nötig. Es het nere müesse der Wille tue.

		«Es isch eifach öppis nid Guets im Tue», seit si geng wieder. «Es chunnt mer ganz uf en Ate.»

		«Was söll i läse?»

		«Lis e Psalm! Dä, wo mer verwiche der Herr Pfarrer agä het. Der einenüünzigscht. Dä cha mer’s bsungerbar guet.»

		Und ds Lisebeth schlat uuf, fahrt mit dem Finger nachen und list:

		«Wär unter dem Schirm des Höchschten sitzet und unter dem Schatten des Allmächtigen bleibet, der spricht zu dem Herrn: Meine Zuversicht und meine Burg, mein Gott, auf den ich hoffe!» und wyter:

		«Ob tausend fallen zu deiner Seite und zehntausend zu deiner Rechten, so wird es doch dich nicht treffen.»

		«Das isch schön. O wie schön! Lis mer’s no einisch bis dahäre!»

		Und ds Lisebeth list’s ume. Es isch der Muetter, wie wenn’s tageti und e früschi Luft i di dumpfi Stube chäm.

		«So, Dank heigisch! — Jitz het’s mer fei wieder e chly gwohlet. Gang lig du jitz no chly, i wecke di de, wenn’s nahen isch für uuf.»

		Si sälber isch uf em Ruehbettli blybe sitze, het ds Ampeli ume glöschen und du im Fyschtere drüber nache gstudiert, wie doch alles eso cho sygi, sitdäm 193 si hie di erschte Träne briegget het ob ihrem Ma, wo si ne heibracht hei. «Ja, Sami, es wär angers cho, we du no da wärisch. Aber es isch no nid ds Letschte. Es mueß ume guet cho u — wär weiß? — villicht einisch no besser weder daß es vorane gsi ischt. Du hesch dys Läbe nid für nüt härgä.»



		Was d’Frou Balz di sälbi Nacht gspürt und ghört het, isch erscht lang lang nachhär vürecho, und ganz alles het si überhoupt nie verno.

		I dene Tage sy zum zwöitemal vor de Tore vo Zürich d’Franzosen und d’Öschtrycher, dä Chehr mit de Russe zsäme, i nere große Schlacht, wie uf Schwyzerbode no keini isch gschlage worde, anenandere grate. Di Helvetischi Legion isch us em Luzärnbiet dür ds Freiamt und über e Hasebärg gäge Dietike marschiert. Me isch nume langsam vorwärts cho, wil alli Bott anderi Marschkolonnen oder großi Trains d’Straße verschoppet hei. Me het gmerkt, daß es dasmal im Große söll vor sech gah. Es het gheiße, d’Russe chöme z’beidne Syte vom Zürisee derdürab. He nu, daß es einisch z’grächtem söll losgah, wär dem Hansueli Balz und de meischte vo syne Kamerade grad rächt gsi. Öb Russen oder Öschtrycher oder was sünscht no, dadruuf isch es ne nid abcho. «Use mit däm Züüg, us em Schwyzerland!» het’s eifach gheiße, und di Bärner i der Helvetische Legion hei im stille dänkt: «Hütt diser u morn d’Franzose. Eis um ds angere, nume geng hü!»

		194 Aber was ne du weniger guet gfalle het, isch der Bricht gsi, daß d’Rovereaner und anderi Schwyzer, wo mit dem Useruume vo de Franzose hei welle der Afang mache, mit de Russen und Öschtrycher o uf Zürich marschiere. Dür ds Landvolk het me settigs verno. Öpper het welle ha, d’Rovereaner chöme der Sihl nah gäge d’Stadt zue. Aber meh het men äbe nid gwüßt. Das het du dene vo der Helvetische Legion der Luun verdorbe. Si hätte gärn gheusche, daß me se de nid grad dert asetzi, wo si chönnten uf Schwyzer stoße; aber si hei der Bscheid afange gkennt. Das syge ja keini Helvetier, het’s de albe gheiße, die, wo mit de Russen und Öschtrycher gange.

		I der Gäged vo Mellige sy si anere französische Colonne nachecho, wo müehsälig Schiff und Weidlige der Bärg uuf gfergget het. «Weit der öppe d’Sündfluet no einisch ala, daß der mit dene Böck dert uehe weit?» het me ne zuegrüeft. «Jo», het’s g’antwortet, «die wo hälfid stoße, chönned de no Guldwändler suuffe, bis ds Wasser uf e Hasebärg chunnt.»

		Stoße hei si ghulfe, üsi Manne; aber wo si du dobe nam Guldwändler gfragt hei, het’s gheiße: «Jo, äbe, dä müend er jitz änet der Limmat go de Russen abjage.»

		So isch me mit viel Gschimpf, Schwitze, lääre Mägen und schlächte Witze nah-ti-nah über di Huble cho. Es wär de no nid so übel gsi da obe. Ganz e neue Bitz Schwyzerland hei di meischte Soldate z’gseh übercho. Der See het me gseh glänzen 195 und dervor mit viele Türm und Schanze d’Stadt Zürich. Aber leider Gotts het me nid nume vieli Böum i ihrer Herbschtpracht gseh da unde. Statt de fridleche Hüeterfüürli und Zimisröuchli sy z’beidne Syte vom breite Limmattal und uf de Baschtione vo der Stadt alli Bott wyßi Dampfbollen ufgsprunge, mit mene Blitz drinn. Und statt dem Chüeglüt, wie’s di Bärner i där Jahreszyt sy gwanet gsi, het’s bi heiterhällem Wätter anenand donneret, und ds Echo het gchroset, daß es längs Bitze gar kei Ougeblick Stilli meh gä het.

		Es isch Befähl cho, hie obe vorläufig d’Gwehr a Pyramide z’stellen und abz’choche. Und dernah hei si no lang müesse blybe lige. Währeddäm d’Offizier zsämegrüeft worde sy und vo französischen Oberoffizier exakti Instruktion übercho hei für e morndrigen Agriff über d’Limmat übere, hei sech d’Soldate dermit vertörlet, z’luege, wie wyt me chönni zelle zwüschem Blitz und Chlapf vo de Kanoneschütz. Aber mängisch het me nümme chönne, wil me nid druus cho isch, wo’s chlepft. Die Art vo Chrieg het niemerem bsunders heiß gmacht. Es isch meh es Guslen und Vürelööke gsi und het allwäg nid viel Bluet gchoschtet. Aber me het wohl gwüßt, daß es de ds morndrisch descht strüber chunnt. Und us der Wollishofener Gäged het me ds Gwehrfüür ghört. Dert sy si scho wüescht anenand gsi, bald neecher, bald wyter.

		Für üsi Manne het’s geng no gheiße warte. Erscht z’nacht, i der Fyschteri, gäb’s de wieder Arbeit, 196 aber de heißi. Da müeß me de mit dene Schiff abe, a d’Limmat, und di Helvetischi Legion söll de d’Ehr ha, z’allerierscht übere z’cho. Die, wo afangen öppis vo Chrieg hei hinder sech gha, hei e chly glachet uf de Stockzänd. Si hei die Sorte vo Ehrenufträg gkennt. Wie mängisch hei d’Schwyzer settigi übercho! Der Lobgsang ghöre de albe die, wo über se wäg dörfe vorrücken und no Ohre hei zum Lose.

		Item, Soldat isch me nid für nüt, und di meischte hei dänkt, mit denen Uschligschelme wärd me de öppe scho fertig wärde. Ja, das wär dem Hansueli Balz o rächt gsi. E Prügel wie-n-är hätti’s scho uf öppis la abcho. Aber ds andere, das het ihm nid passet. Wo si ne z’Thun zur Helvetische Legion agmacht hei, het er nid dra gsinnet, daß me de da a mene schöne Tag Bajonnett gäge Bajonnett vor andere Schwyzer standi. Vo menen Underschid zwüsche Helvetier und Schwyzer het är nüt welle wüsse. Scho z’Luzärn het’s gheiße, es syge de Hüüffe Schwyzer uf der andere Syte. Me het sogar allerhand Näme gwüßt. Ihm sälber, dem Hansueli, isch nume vom junge Herr Wagner bekannt gsi, daß er uf der andere Syte mitmachi. Aber vo daheim het er du no verno gha, der Chrischte sygi furt, und niemer wüssi wohi. Und zu sälber Zyt het me ganz rüejig chönnen anäh, daß vo zäche Verlorenen emel nüün bim Militär syge. Vo denn ewäg isch der Hansueli nume no derby blibe, wil er kei Uswäg gwüßt het. Und wenn mer süscht alls zsäme no glych wär, het er sech geng wieder gseit, so tuen i’s der Muetter z’lieb nid. I schieße my Seel eke Schutz, 197 wenn i müeßt anäh, es chönnti Chrischte breiche. Nei, u das tuen i nid, so wahr i Hansueli Balz bi. Uf em Exerzierplatz, uf em Marsch, im Lager cha me settigs ercheue, ohni daß es eim grad a ds Läbige geit. Aber jitz het me der Find vor de Füeße gha, gwüßt, daß es losgeit und das de no i der Fyschteri, wo men erscht rächt nid cha underscheide, wän me vor sech het. Das isch e verfluechti Sach, het der Hansueli dänkt, wo o nid gärn für nen Usryßer gulte het.

		Es isch Abe worde. I der Tiefi het sech der Näbel afa usbreite, und ds Schieße het nah-ti-nah fascht ufghört. Nume hie und da no het men e Füürblitz gseh. Derfür sy Lagerfüür zum Vorschyn cho, und me het chönnen errate, wie wyt umenand alles voll Militär lyt.

		A mene Waldsoum nid wyt vom Bivouac isch der Herr Lütenant Gatschet gsässen und het mit fyschterem Gsicht e Brief gschribe. Sit acht Tage het er eine vo sym Papa im Sack mit sech umetreit, wo-n-ihm sy ganzi Läbesfreud tief überschattet het und wo-n-er geng nid rächt gwüßt het, wie-n-er druuf söll antworte. Aber jitz, wo di nächschte Stunde scho hei ne Strich dür alles düre chönne mache, het’s halt doch gheiße, vom Ougeblick profitieren und antworte. Und er schrybt:

		«Lieber Papa!

		Euer Brief vom 10. Herbstmonat hat mich in große Bestürzung versetzet. In Eurer väterlichen Wohlmeynung habt Ihr mir den Vorwurf erspart, 198 daß ich selber durch meine Weygerung, Jgfr. Herbort en mariage zu erbitten, das gantze Unglück verschuldet habe. Wie schmerzlich ist es, mir das eingestehen zu müssen! Welch ein Kummer beschwert mich in dem Augenblick, da ich vielleicht an der Schwelle des Grabes stehe. Diese Nacht noch wird nehmlich die mörderische Schlacht entbrennen, welche über das Schicksal der Schweiz entscheiden soll.

		Obgleich es mir in dieser Stunde ohnmöglich, Euch irgend eynen Ausweg zu nennen, wie Ihr erhoffet, bitte ich Euch, mit dem Verkauf von Grächwyl noch zu warten, bis zu meiner so Gott will baldigen Heimkehr. Wollet doch nicht ohnerwogen lassen, daß in diesen traurigen Zeitlöuften, wo man alles Hab und Gut an Contributions risquieret, eigener Grund und Boden mehr nutz ist als alles andere. Ich verspreche, daß ich, sobald licenzieret, ehestens bey Euch mich einfinden und meine Mannskrafft gäntzlich dransetzen werde, Euch aus der Verlegenheit und zu Erhaltung des Gutes, so doch unser aller liebste Zukunftshoffnung gewesen, zu verhelfen. Mit vielen Grüßen

		Euer treu ergebener

Fritz.»

		Er überlist sy Brief no einisch, leit ne zsämen und luegt umenand, wie wenn er öppis suechti. Er schrybt d’Adressen und luegt wieder über syni Soldate. Ändlich rüeft er der Balz zue sech und seit ihm: «Da, lue. Balz. Dä Brief stecken i da yne. 199 Sött’s mir hinecht oder morn öppis gä, so nimmsch mer nen usen und gisch ne bi der nächschte Glägeheit uf d’Poscht. Da hesch e Franke derfür.»

		«Jä, Herr Lütenant», antwortet der Hansueli, «das chönnti de angers usecho, weder daß Dir meinit. I bi nid Sinns, hingernache z’trappe. Es wär de scho sicherer, me brächti dä Brief no hinecht uf d’Poscht. I gange scho mit.»

		Bi dernah menen andere hätti der Herr Gatschet Verdacht gha; aber vom Hansueli Balz het niemer öppis anders dänkt, als er chönni nid warten uf d’Glägeheit, sech vürez’tue.

		«Wohi?» fragt er.

		«Wo Dir weit», seit der Hansueli, «uf Melligen oder Brämgarten abe.»

		«Nu guet, es isch mir glych wohi. Aber mer müesse no chly warte, damit es nid uffallt. Es darf’s niemer gseh.»

		Im Vernachten isch der Befähl zum Ufbruch cho, und me isch abmarschiert gäge Dietiken abe. Es het alles ohni Lärmen und ohni Liecht müesse vor sech gah.

		«Brändli», seit der Lütenant zu ds Hansuelis Korporal und wyst nen i mene fyschtere Hohlwäg ds Bort uuf und hinder ne Läbhag. «Machet Sytepatrouille da obe dem Wäg nah!» Wie-n-er’s erwartet het, isch der Balz mitgno worde. «So jitz!» chüschelet er ihm zue, und lut rüeft er ne nache: «Aber verloufet ech nid! Nid z’wyt ab!»

		Im Hohlwäg unde räblet’s und troglet’s und chlefelet’s vo der Colonne. Me ghört Roß dür 200 d’Matten ab stampfen und wyter obe ds Gyxe vo undergleite Radschueh und ds Gyren und Hottere vo Wäge. Bi Zürich umenand gseht me dür e Näbel e Brandröti und albeneinisch e füürige Boge dür d’Luft, vom Züribärg här, wie vo nere Raquete, und e Blitz bim Ufschla vo der Bumbe.

		Der Hansueli isch näbenab bis i ne Graben und het dert gwartet, bis me vom Abmarsch nümme viel ghört het. Es isch geng no öppis nachebrosmet; aber ändlech isch es ganz still worde. «So», dänkt er, «jitz isch guet.» Sy Plan isch gmacht. Bis ordli wyt hinder d’Front schlycht er mit Sack und Pack. Wenn er erwütscht wird, chan er geng di verloffni Patrouille spile. Und wenn er wyt gnue abwäg isch, i nes Burehuus, Zivilchleider ga erläschelen und dernah hübscheli gäge heizue.

		Dem nächschte Waldrand nah düüßelet er zrügg, blybt stah, lost, luegt und de wieder es paar Böum wyter. Uf der Straß rüehrt es sech geng no vo Zyt zu Zyt. Der Hansueli leit sech a Bode, schnaagget dür ds Gstrüpp. Es geit e Patrouillen über e nächschten Acher. Si isch vorby.

		Im Straßegrabe sitzt e französische Regimäntsprofoß mit es paar zueteilte Soldate. E Cavalleriepatrouille chunnt über Fäld. Si haltet a der Straß. D’Ryter gseht der Hansueli, die im Grabe nid. Aber si gseh ihn. Der Profoß het ne scho nes Chehrli im Oug. Er kennt die Art vo «verloffene Patrouille».

		201 Der Hansueli erlickt es Burehuus, wo no Liecht i mene Fänschter isch. Er steit a mene Boum, luegt und lost. Es rüehrt sech nüt.

		Der Profoß isch hinder mene Läbhag und winkt syne Lüte, für se z’verteile. Er gseht, wie der Hansueli sys Gwehr a Boum lähnt und d’Tornischterriemen über d’Achslen abstreift. Jitz düüßelet er zum Zuun und setzt a zum Voltigiere.

		«Halte! Qui vive!» Wie ne Flinteknall schnydt’s dür di fyschteri Hoschtet.

		Jitz gilt’s! Z’überlegen isch nüt meh. Der Hansueli isch über e Zuun, fat afa loufe, afa springe, alli Gredi. Vo der Straß här ghört er e Ryter hinder sech. I Wald, i Wald! Aber da blitzet vo der andere Syten e Schutz. Er isch troffe, im Ellboge. No einisch änderet er d’Richtung und rönnt, so sträng er nume ma. Es wird ihm trümmlig, er gseht nümme rächt, stolperet, fallt, steit uuf und louft i d’Fyschteri. Söll er sech ergä? Nei, nei, nume das nid! Wieder chlepft’s hinder ihm.

		Da sy si an ihm. «Deserteur!» brüelet ihm einen i ds Gsicht. Der Hansueli fahrt ihm a d’Gurglen und überschießt ne, ryßt ihm ds Gwehr us de Händ, chehrt’s um und hout mit dem Cholben um sech, wo’s breicht. Derzue brüelet er: «Syg i, was i well, gäge Schwyzer lan i mi nid bruuche!» Ihrere drei ligen im Gras. Der Hansueli het ume Luft und springt uf d’Straß, aber ds Bluet louft ihm schutzwys us de Wunde. Halb vo Sinne fallt er nider und cha nümmen uuf. Es isch 202 ihm, er ligi im Ortbüehl vor der Tür uf der Bschüsi. Er rüeft der Muetter...

		Am Morge, währed änet dem Hasebärg Hunderti vo Kanone donneren und di Helvetischi Legion bi Dietiken uf Weidligen über d’Limmat gstoße wird, lyt a der Straß ga Melligen e Soldat vo der Legion mit groß offenen Ougen und offenem Muul — tot.

		Füf Schritt dervo steit e Röcklibueb i mene rottüpflete Chleid, ds Fingerli im Muul und luegt mit große blauen Ougen uf dä Soldat. Mit der andere Hand het er sech am Chittel vo der Muetter. Und d’Muetter seit: «Denk au, Jokebli, de arm Ma! Villicht grynt sys Müetterli um en. Chumm, mer wend en go zuedecke. Hol ihm au e Blüemli!» Di bravi Frou geit e Strouburdi ga reiche, öppis anders het si ja nid. Me het nere-n-alles verschleipft, wenn nid gstole. Und ds Strou, wo scho so vieli Soldate druff gläge sy, isch o nume no Ghüder. Aber si deckt der Soldat zue, so guet es geit, und ds Buebli chunnt mit mene Hämpveli abgstrupfte Margriten und tuet se dem arme Soldat uf d’Bruscht. «Gott gäb ihm die ebig Rueh!» seit d’Muetter, und du hei si ne la schlafen uf der herte Landstraß, bis ne d’Soldate wäggfüehrt und zu vielne Kamerade gleit hei.



		Der Tag druuf, ungfähr um di glychi Zyt, isch der Houpmen Alexander Wagner mit syr Kompagnie dür ds Dorf Zollike gäge Küsnacht marschiert. ’s isch eini vo de letschten Abteilunge gsi, 203 wo dür di armi plündereti und usgfrässeni Stadt Zürich sech düregschlage hei. D’Franzose sy nen uf den Absätz gsi. Me het alli Bott müesse Halt mache, deployieren und tirailliere, damit eim di findleche Cavallerie-Patrouille nid uf Näbedwääge vorchömen und d’Straß verlege. Derzue hei gar nid wyt hinder ne d’Kanone donneret, me het nid rächt gwüßt, ob di französischen oder ob’s no Russe gsi sy, wo der Rückzug decke. Daß fascht di ganzi russischi Armee änet dem Geißbärg Hals über Chopf gäge Bülach und Winterthur sech dervo macht, wüsse di Rovereaner nid; aber was da um se-n-umen isch, seit ne gnue. Nid es Huus, nid es Tenn oder e Trotte, wo nid Verwundeti drinn jammeren und stöhne, und geng schleipfe si nere no meh derhär, vom Züribärg abe; es mueß strub gange sy dert obe. D’Flintechugle vo de Plänkler pfyffen i d’Räbbärgen und spränge Bitze vo de Muure. Es sprützt vo allne Syte, chlepft uf de Decher und fahrt i d’Fänschterschybe. Zsämegchruteti Wäge ligen a den ungschicktischten Ort über d’Straß, und meint men einisch, me heig wieder Luft und chönni Ornig i d’Colonne bringe, so chunnt gwüß grad wieder es dürebrönnts ledigs Roß cho z’chätzeren und gheit eim alles dürenand. Pägg-päng, chlepft’s wieder i de Muure. Der Houpme Wagner het e Sprützer. E Finger verschlage het’s ihm. Er mueß der Dägen ystecke.

		Der Chrischte Balz gseht’s. Er gseht o d’Bluetspuren im Stoub vo der Straß und luegt, ob der Houpme no ufrächt gangi. Wohl, er marschiert no 204 wacker druuf los, schläcket d’Hand und het glych no nes Oug für sy Kompagnie. Wo men über ne Hubel überen isch und ’s Gattig macht, me syg de Franzosen ändlech e chly ab de Bajonnett cho, macht sech der Chrischten a sy Houpme zueche: «Dir heit o nes Müüßi erwütscht. Chömet, me chönnt Ech’s jitz hurti chly verbinde!»

		«Ja, wenn me nes subers Lümpli hätti derzue.»

		«Mer wei dert bi däm Huus zueche.»

		«Me chönnt sowieso hie chly la verschnuufe. — Herr Lütenant, schicket e Patrouille dert uf das Chnübeli zrügg, si sölle d’Straß im Oug bhalte. — So, jitz difig!»

		E Burefrou tuet nen uuf. Aber, wo si ne Bitz Züüg zum Verbinde heusche, git’s es längs Gsicht. Si wüß nid, wo näh und nid stäle, begährt di Frou uuf. Aber si meint’s nid bös. Sobald si gseht, daß es Schwyzer und nid Russe sy, findt si im Handumdräjen e Handzwächelen und hilft dem Chrischte wäschen und verbinde. Si wär sogar parat, ga Spinnhuppelen abez’mache, aber der Houpme begährt nüt dervo. Das wär alles rächt; aber im Egge vo der Chuchi sitzt e lahmen alte Ma. Dä, wo-n-er di Soldate ghört schwyzerdütsch rede, fat er afa fluechen und schimpfe, wie’s öppe so ne guettuechige Zürihegel cha, wenn men ihm z’nach zuechechunnt. Es syg alls ds glyche chäibe Pack, ob Russen oder Franzosen oder was sünsch. Di ganzi Landsbefreiung syg ja doch nüt als e Vorwand, für ds Land und ds Volk usz’plündere. «Und di schlächtischt Hagle von alle sind die Hallungge 205 vo Schwyzer, wo-n-ene no göhnd ga hälfe, statt dihäim z’blyben und z’schaffe, daß’ Brot git. Wie soll men au dedurcho, wenn ’s jung Volk alls devolauft?»

		Uf däm Ton isch’s wyter gange, wie längers je gröber. Und zletscht het er no gschwore, wenn er nid glähmt war; er schlüeg jede z’tod, wo-n-ihm under d’Ouge chäm. Zum Bättler worde syg er sowieso.

		Wär’s e junge Ma gsi, so hätte si nen uf Soldatemanier gschweigget. Aber so nen alte Grittibänz, wo nume no cha zum Fänschter uus zueluege, wie ds Chriegsvolk us frömde Länder ihm di uryffe Trübel us em Räbbärgli wägfrißt, ohni nume Buuchweh z’übercho! — Da mueß me d’Töubi scho begryffe.

		Der Xandi Wagner het nüt derzue gseit, vowäge wenn eim e Buresuhn us em Bärnbiet und e währschafti Zürchere zsämethaft e verschossene Finger yscheielen und verbinde, so bruucht er ds Muul zum Verbyße. Es het wenig gfählt, so wär’s ihm drob gschmuecht worde. Der Chrischte hingäge het dänkt, er müeß d’Antwort dem Herr Houpmen abnäh und het dä Großvatter agruret: «Wäret der üs im Früehlig vor em Jahr z’Hülf cho im Grauholz, de hättet der jitz weder Franzose no Russen im Land!»

		«So? Mäinet er? Sind ihr öppen au deby gsi dert?»

		«Allwäg sy mer, beidi zsäme.»

		«Soso?»

		206 «Herrgottsächsi vo Latterbach! Wenn das es jitz de nid het, so weiß i o nüt meh», seit der Houpme zu syne Samariter.

		«Wird’s Enen öppe schlächt?» fragt d’Frou.

		«Los emal, Marei», seit der Alt, «gib dene tunnders Haglen en Maß Wy!»

		«Ja, du bisch en guete. Mer händ ja nümmeh! D’Russe händ en bis uf e letschte Tropfen usgsoffe.»

		«Soso?»

		«Chrischte», seit der Xandi, «nimm mer der Gäldseckel us em Sack. — So. — Gib däm Alte das. — Ja, ’s isch rächt. — Und jitz bhüet ech Gott mitenand und Dank heiget!»

		Dermit sy si ume gange. Über das, was dä alt Ma gseit het, hei si underenand keis Wort verlore. Si sy’s afange gwanet gsi, daß me ne nume mit Verwünschung für ihre wohlgmeinte Vatterlandsdienscht danket het. Schier no meh het es se gfuchset, daß si geng hei müesse froh sy und Gott danke, wenn bravi Schwyzer ne Gaschtfründschaft erwise hei. Anderi hei ne ds Letschte gä, wo si gha hei — us Angscht. Die da hei emel no vo der Läberen ewäg gredt. Beidne, dem Xandi und dem Chrischte, isch es ynegange, was da Großätti gseit het vom Drusloufe; aber einschtwyle het keinen öppis dervo la merke. Und jitz, wo men uf em Rückzug us der Schwyz gsi isch und ’s vo Tag zu Tag meh Gattig gmacht het, es well nümme guet cho mit der Vatterlandsbefreiung und es gang je längers je meh alles z’Schande, het’s ne no descht 207 meh nachegno. Sy übel zuegrichtete Finger, wo-n-ihm du der Chirurg no all Abe het müesse drann umerupfen und schnäfle, isch o nid grad gmacht gsi, für ihm drüber ewäg z’hälfe. Er isch nume no mit halbem Härz derby gsi. Ds einzige, was ihm ds Läben erträglech gmacht het, isch e stilli Hoffnung gsi, daß trotz dem Widerstand vom alte Ryhiner am Änd doch no einisch öppis wärde chönnti us em ertroumete Glück mit dem Madeleine Herbort.





VIII.




		Im Wäldli vo Märchligen isch, wie geng im Früehlig, ds Bechli rächt übermüetig i sym änge, verwurzlete Graben über di mieschverbrämte Steinen abegsprungen und het brodlet und gurglet und gschüümlet, es isch e Freud gsi. Z’beidne Syten und ds ganze Bort uuf hei d’Anemonevölkli Landsgmeind gha, di einten im Schatte vo den alte Tanne, di anderen i Sunnefläcke, wo langsam über Mulden und Buggle gwanderet sy, über harzglänzigi Boumstümpen und epheuüberspunneni Blöck. Und vorusse, wo der Bach sech i de Mutte vom Grasbort so tief ygfrässe het, daß me nümme wüßti, wo-n-er hicho isch, wenn me ne nid ghörti gurgle, da waggelen im Wätterluft scho vürwitzigi Schlüsselblüemli mit ihrne gääle Chöpf ob nere Bachbumele-Stude, wo nes paar guldglänzigi Chnöpf gwunderig us em schwarze Spalt vom Bechli ufestreckt.

		He ja, ’s het welle Früehlig wärde. D’Frou Roggli und ds Trineli hei im Gärtli vom Chälleracher umgstoche. Aber ander Lüt, wo mit wenig Arme großi Güeter hei gha z’bsorge, sy wüescht im Hinderlig gsi, sünsch hätti me nid us em Wäldli Achshiebe ghört und mängisch sogar ds Byschten und Bärze vo Manne, wo a mene Stock ume gmunet hei. Ja ja, me het dä Winter meh Tannen umgmacht als alben und meh, als d’Frou 209 Ryhiner erloubt het. Und jitz hätti du das alles no söllen ufgchlafteret sy. D’Stämm sy no hooggis-booggis am Bort gläge. Me het se müesse versagen und de d’Trämlen a d’Tagheiteri useschleipfe, wenn müglech no bevor der Förschter chunnt cho luege. Einisch abgruumt, gseht’s de nümme so strub uus. Si hei juscht so ne Trämel über ne Stock übere gchnorzet gha und ne welle la ds Bort ab rolle bis zum Wäg, da brüelet eine vo de Holzhouer: «Halt, Donnerschieß! Heit ne! Heit ne no! Dert nide steit ja öpper im Wäg.» Und eine, wo wyter unde steit, cha grad no zuechespringe, di Pärson, wo da wie ne schwarzi Bildsüulen i ds Bechli stuunet, umeschryßen und sech sälber mit nere hinder ne Tanne wärfe.

		No bevor di verstuuneti Dame wieder Ate het und vo ihrem Chlupf zue sech chunnt, seit er: «Verzieht, aber das hätt jitz chönne fähle!»

		So ruuch isch d’Frou Maréchale de Chateauvieux i ihrem Läbe no nie apackt worde. Si weiß scho zum voruus, daß si dä Griff es paar Tag lang gspüre wird, nid z’rede vo der unfreiwillige Chneuleten uf däm unghoblete Waldbode. Aber was wott si ufbegähre! Ds Rumplen und Chnätsche vom Trämel, wo hert hinder nere ds Bort ab cho isch und d’Güllen us de schwarze Charrgleus vom Wäg höchuuf het gmacht z’sprütze, seit nere dütlech gnue, öb’s nötig gsi sygi oder nid.

		Si sitzt wieder ab und schnupet zum Erbarme, und es Chehrli geit’s scho, bis si Chlupf und Erger e chly überwunde het.

		210 Wo’s nere wieder wohlet, geit si ds Bort uuf, fragt dä Ma, wo nere ds Läbe grettet het, wie-n-er heißt und wohär er chömm, und git ihm ihres us Syden und Chrälli gwobene Portemonnaie, ohni no lang z’zelle, was drin isch. Und du geit si z’vollem ufe, i Garte.

		Herrjeh, herrjeh! Geng no nüt gmacht dranne! No lyt ds dürre Loub alles umenand, me weiß schier nid, wo der Wäg isch. Überall dürri Escht am Bode. Ds Gwunderbänkli isch verchrutet. D’Ladewand hinder em Huus verlöcheret. Ei Bitz heltet über e Wäg. Ds Dachbrätt isch fuul. Nienen isch nüt gschnitte. Uf der Ussichtsterrassen isch d’Balüstrade broche, verstüpft. Di große Granit-Chugle ob em Stägegländer sy furt, vermuetlech lige si dert unden i der Gieße. Das hei no d’Franzose chönne, währeddäm der Herr Gabriel dobe chrank glägen isch.

		D’Frou de Chateauvieux sött i ds Huus. Der choc da unden im Wald het se-n-übel tryschaagget; aber si cha sech trotzdäm no nid vo däm Garte trenne. No einisch und no einisch geit si vorne düre, obe dem Bort nah und luegt über ds Moos und dänkt a di alte Zyte, wo nere der Herr Gabriel alles zu Füeße gleit het, wo me no öppis het gha z’sägen und syni Plän het dörfe mache. Scho zwöi Jahr sit dem Chrieg, achti, sitdäm si z’Paris ihre famose cavalier vo der Große Societät, der Houpme von Erlach, ermordet hei! Es duuret se schuderhaft, und us ihrne schönen Ouge falle nid di erschte Tränen uf ds dürre Loub vo Märchlige, 211 vowäge si chunnt jitz, sitdäm si wieder z’Chräyligen en Underschlupf gfunde het, alli Wuchen einisch, ganz allei, de vergangene Zyte cho nachestuune. Aber jedesmal seit si sech, si heig doch rächt gha, sech den unvergängleche Sache zuez’chehre. Und wie geng, geit si ändlech doch i ds Huus, nid nume für nen ihres hüttigen Abetüür z’erzelle. Dem Madeleine mueß si wieder ga brichte, was si für inneri Erfahrunge machi. Si möcht ihm öppis gä, wo meh wärt isch als alli ihri Erziehungschünscht vo ehmale.

		«Figurez-vous», seit si, mit mene Blick uf ihres nasse, verschmusleten und verrißne Chleid, zu der Frou Ryhiner und zum Madeleine, «que j’ai risqué d’être écrasée! Wenn nid eine vo dyne bûcherons mi hinder ne Boum bängglet hätti — i cha nid anders säge, da gseht der d’Spure dervo — so chönntet dir mi jitz begrabe: Je vous assure, ce n’était pas joli. — Und i ha mi scho gfragt, ob’s nid besser gsi wär. Ce triste monde ne me dit plus rien.»

		«Aber i bitte di! Was stellsch du für Gschichten a!» fat d’Frou Rosine-n-afa schmähle. «Gib mer das Jupon! Mer wei’s e chly verstächen und mit mene Glettyse drüber. — Ja, ja, i ha scho lang gmerkt, daß du mit dyne Gedanken i neren andere Wält rodiersch. Me wird di nid emal meh mit guetem Gwüssen allei dörfe la umeloufe. Und de myni Holzhouer! I bitte di. Wenn du gloubsch, me fragi üsereis no! Sitdäm der Gabriel nümme da isch, macht men im Lächehuus, was ein luschtig 212 dunkt. Me holzet, wo’s eim guet schynt, fahrt z’Acher, wo me’s mynes Bsinnes nie gmacht het. Und wenn i probiere ds Muul ufz’tue, so heißt es, di Herre vo Bärn heige’s erloubt oder sogar befole. Und wo-n-i mer erloubt ha z’säge, di Herre vo Bärn’ hätte der Wyl, mit mir cho z’rede, är heigi nid hinder mym Rügge mit ne z’verhandle, het my Burri sech uf ds höche Roß ta und isch mer mit Redesarte cho — i frage di: es syg jitz uus mit däm alte Firlifanz, me müeß für Brot luege, und so wyters. ’s isch nümme schön.»

		«Nei, ’s isch nümme schön. — Mais dis-moi: was isch das mit dene ‹Herre vo Bärn›? Wär söll das sy?»

		«Ah di Herre vo der Waisekommission sy mer alli Bott uf den Absätz. Si hei emel o nen Angscht.»

		«Es dunkt mi neue, es sygi alles im Täber. Me redt vo nüt meh als Stüüre. No geschter han i ghört, me well jitz vo drüüne Jahre nachen ytrybe, me heigi’s ob dene politische Machetschafte verlärpschet. Und jitz müesse si neuen es paar Millionen uftrybe, für di Franzose z’zale.»

		«Äbe, so isch es. Mer müessen üsi eigete Schindter no zale.»

		«Wie-n-i säge: mir hei nüt meh Guets z’erwarten i där Wält. Dadüren agitieren i mi nümme; aber es isch wahr: es ergeret ein doch de, dene Mopplen i allem müesse nahz’gä.»

		«Der einzig Vernünftig derby, dunkt’s mi, sygi dä Sigmund Wagner.»

		213 Da erchlüpft d’Frou de Chateauvieux. «Comment?» seit si, «het jitz dä d’Nasen o no dadrinne?»

		«Er isch vo der Waisekommission.»

		«Je t’en pris, das isch ja juscht es cauchemar gsi vom Gabriel!»

		«I weiß; aber i cha der’s nume säge: mit däm isch no usz’cho. I weiß gar nid, was i miech ohni dä. Er wehrt sech wie ne Leu für mi und ds Madeleine, und er zeigt o öppe no dem Lächema d’Zänd.»

		«Was du nid seisch! Was steckt ächt da derhinder? — Es cha mir’s neue nid rächt, daß dä sech wieder zueche lat. I ha gmeint, er sygi z’Zürich?»

		Het si’s gschmöckt, daß d’Frou Cecile wieder umewäg isch, oder isch es Zuefall gsi, churz, uf eismal geit d’Türen uuf, und d’Frou Therese Willading watschlet yne, und so wär du wieder einisch na langer Zyt dem Madeleine sy ehemaligi ‹Erziehungskommission› binenandere gsi. Me het ungfähr uf em glyche Trom wyter Conversation gmacht. D’Frou Therese het o öppis gwüßt z’brichte vo der liebe Not, wo me jitz heig mit de Güeter, ufgreisete Lächemannen und Chnächte. «Wüsset der, was üs fählt? Das sy üsi junge Herre. Wenn das eso wytergeit, so verlüüre mir eifach der Boden under de Füeß. Was nützt üs das, daß si in aller Herre Länderen umefahre? I glouben a kei frömdi Hülf meh. Sitdäm daß der Schultheiß Steiger gstorben isch, hei mer nüt meh z’erhoffe.»

		214 «Me het ne’s halt hie verleidet, meint d’Frou de Chateauvieux. I begryffe’s, daß si lieber i d’Regimänter gange sy.»

		«Ja, solang me no het dörfen uf nes rétablissement hoffe», fahrt d’Frou Therese wyters. «Aber me redt neue dervo, der Roverea heigi gnue und well sech zrüggzieh, wil das Regimänt zu allerhand Campagnes im änglische Sold söll bruucht wärde. Was nützt üs das? Ob denen aventures vergässe si d’Heimet, üsi junge Lüt. Und wenn si einisch wieder hei chöme, so finde si niene meh kei occupation. Grad zum Byspil im Ortbüehl. Mon père, wie söll das dert usecho...!»

		Plötzlich het d’Frou Willading gschwige. E Blick vo der Maréchale het nere der Fade wie mit der Schääri abgschnitte. Aber es isch scho chly z’spät gscheh. Was ds Madeleine, wo vo syr Arbeit nid ufgluegt het, bsunders het chönnen interessiere, isch scho dusse gsi. Viel gnützt frylech het es ihm nid, z’vernäh, daß der Oberscht Roverea well abgä. — Daß der Xandi bi däm Regimänt yträtten isch, het ihm einisch d’Maréchale z’Grächwyl obe gseit, i der Meinung, er chömm ihm de descht ehnder us em Sinn. Si het o jitze der Momänt profitiert, für allfälligi Illusione grad vo Afang a z’vernütige. «O je», het si der Frou Therese g’antwortet, «wenn das Regimänt im änglische Dienscht blybt, so wird nümme mänge vo dene Herre mit gsundem Lyb umecho. Die schickt men überall hi, wo-n-es di Ängiländer dunkt, es wär schad für ihri eigete Lüt. 215 De Wilden und Möntschefrässer wird me se beize. Und meh als nes Seckli voll Rhümatisme, wenn nid böseri Sache, bringt keine vo üsne guete Mutze hei.»

		«Das chunnt jitz eso», het d’Frou Rosine mit mene Süüfzer der Maréchale ghulfe, «üsi ganzi Landschraft isch furt, und üs Alten und de Töchtere nimmt me d’Sach wäg. Es wär gschyder, me würdi alles a di guete Wärk vermache, so wüßt men o, wo-n-es hichunnt, und chönnt einisch mit guetem Gwüsse gah.»

		«Ja, i bitte di, und Märchlige?» wott d’Frou Willading wüsse.

		«Eh äbe», überchunnt si zum Bscheid, «si rede neuen i der Waisekommission dervo, öpper mache z’cho. Me redt mer vom Charles Ryhiner und vom Mundi Dittliger. Aber die sy beidi im holländische Dienscht, und i bi sicher, es dänkt keine dra, heiz’cho.»

		«Das fragt sech de no», meint d’Frou Maréchale, «Märchligen und was drum und dra hanget, isch nid nüt. I wetti’s la druuf abcho, ob sech nid e jungen Offizier das no würdi la gseit sy.»

		«Afin», wott d’Frou Rosine repliziere, «du hesch es erfahre, daß di junge Kameraden enand nid gärn über ds Mätteli loufe. — Ach was! Was söll jitz das wieder gä? Es het doch afange kei Gattig meh!»

		D’Frou Ryhiner isch ufgsprunge. Si ryßt ds Fänschter uuf, für mit de Lächelüten ufz’begähre, wo wahrhaftig mit nere Fuehr Trämel hert vor em 216 Perron düre fahre. Ds eint Hinderrad gnaxet im pflaschterete Grebli und sprängt Bitze vo de Sandsteiplatten ab.

		«He, me cha ja besser i Wasen use ha, wenn Der’s lieber so heit, Frou Ratsherri», antwortet der Charrer, halb willfährig, halb mit Spott. «Hutt! Huttume, Bänz!»

		Der Wage dräjt gäge ds gazon, schnydt es tiefs Gleus dry, und no bevor öpper het chönne warne, erwütscht di alti sandsteinigi Psyche mit dem Trämeländi eis i d’Chneuäcke, daß si hindertsi i drei Bitzen uf ds gazon abetrohlet.

		Di Froue sy i nes großes Wäse cho und alli vieren ufbroche, für dä Schade ga z’betrachte. Währeddäm der Fuehrme, ohni umez’luege, dür e Garten und d’Platanenallee wyter fahrt, stellt me fescht, umez’mache syg da nüt meh. D’Psyche isch z’murb gsi. D’Maréchale het sech am meischte g’ergeret und gseit, es syg no nes Wunder, daß me für si meh égards gha heigi.



		Öppe vierzäche Tag druuf isch der Fritz Gatschet, geng no i der Montur vo der Helvetische Legion, wo sech mit ihrer tapfere Haltung i der Zürcher-Schlacht e Name gmacht het, so daß me sech nümme het müesse geniere, ihri Uniform z’trage, wieder einisch über Diemerswyl gäge heizue gwanderet. Es isch jitz grad still gsi a der Gränze, und me het ändlech einisch Urleb übercho. Der Fritz het dervo profitiert, für synen Eltere chly ga Muet z’mache. Er het ne ja dörfe ga brichte, d’Legion 217 wärdi vermuetlech no i däm Jahr ufglöst. Emel die, wo nid juscht begähre derby z’blybe, chönne de wieder hei.

		Dem Bode nah het’s scho fei e chly gruenet, und wenn me rächt gluegt het, so isch o i de Heeg und de Böum a teilnen Orten öppis wie ne grüene Huuch gsi. Uf em Land hei si gschaffet, mit der Egge di dürre Halme vom zettete Mischt zsäme gruumt, und mänge Pflueg scho het schwäri Mutten umgleit.

		Änet dem Schüpbärgrügge het sech ds Land ufta, und bald sy di rote Firschtchnöpf vom Grächwyler Herrehuus über em Gchramäntzel vo der winterdürre Hoschtet zum Vorschyn cho. «Kei aparti schöni Gäged, wenn me so mängs Schöns gseh het i der ganze Schwyz umenand», het er sech gseit, «aber e Heimet isch es halt, es liebs Näscht, absyts vo allem Gstürm und Verdruß.»

		Gschwinder und früscher marschiert der Fritz. Er schwänkt sogar sy Näbelspalter, wo-n-er di erschte Grächwyler Bure hinder ihrne Chüegspann gseht dür ds Land stampfe. Hätt er sech settigs nid als Offizier müessen abgwöhne, er tät e Juzer. Daß si nume so vo wytem ihri Zöttelichappen abnähmen und ihm verwunderet nacheluege, fallt ihm nid emal uuf. Es sy halt doch nachzueche zwöi Jahr, daß er sech ga Bärn ynen isch ga stelle zur Legion.

		Jitz macht d’Straß der letscht Chrump, über nes Wälmli, und jitz isch er daheim. Aber... um Gotts wille, was isch das? — Der Garten isch ja 218 furt! — Wo sy di beiden Egg-Pavillons? Alli Zierböum furt. Am Zuun ufbyget e Boum Lade. Näbem Brunne nume so a ne Huuffe gworfen usgmachti Boumstümpen und dernäben e Huuffen Escht. Und am Huus. Nei aber! Da hanget ghüslets Bettzüüg über d’Fänschtersimse vo der Maréchale. Und näbe der Hustür uf em Bank im Peristyle, wo men alben am Abe no lang binenand gsässen isch, e ganzi Zylete Zübere.

		Es chunnt ihm uf en Ate. Undereinisch gspürt er, daß er e lääre Mage het und müed isch vom länge Marsch. Wie ne Türlistock blybt er uf der Straß. Was isch das? Was het’s gä? Aber was wett er sech vormache? — «Si hei halt my Brief nid übercho. Oder isch es am Änd no viel böser gstande, als der Papa mer gschribe het?»

		Es wörgget nen im Hals. D’Ouge brönne ne. Aber nei, e Soldat, wo so mängs entsetzlech Truurigs gseh het, pläret nid.

		Ga frage man er nid. Me gseht ja, was gangen isch. Aber i sym Innere, da chrachet öppis zsäme. O Jere Gott! Das isch bitter. Das isch hert. — Warum, warum heit Dir mir nid gwartet? — Was söll i jitz?

		Der Fritz wanderet vorby, blybt na hundert Schritten uschlüssig stah. Nei, nümme hindereluege! ’s isch fertig. Und er weiß, nid nume mit där Herrlechkeit da, mit dem Campagne-Läben im Bärnerland überhoupt isch es uus. Nume no di Rychschte chönne sech’s gönne. Aber dermit isch o d’Glägeheit vorby, mit dem Landvolk zsäme z’läbe, 219 gmeinsami Not und Freude z’ha. Söll jitz e Wettkampf losgah zwüsche Stadt und Land, es enand d’Vörtle vor der Nase wägstäle?

		Er isch am Waldsoum, dert, wo sy Papa einisch zrügg gluegt und sech anders bsunne het. Vo däm weiß der Fritz nüt. Er het aber einewäg es bitters Gfüehl gäge sy Vatter und möcht’s doch nid la ufcho. Söll i ächt ga Meichilche, zum Pfarrer Leu, ne ga frage, was er wüssi? Ihm mys Leid ga chlage? — Ja, i mueß doch wüsse, wo si hicho sy, und öpper anders frage man i nid.

		Er macht sech wieder uuf und wanderet i ds Pfarrhuus. Der Herr Pfarrer isch nid übel verwunderet, wo men ihm chunnt cho säge, wär zue-n-ihm möchti.

		«Geng no i der Montur?» fragt er.

		«Villicht no lang», antwortet der jung Herr, «wo-n-i gseh, daß i überhoupt nüt meh ha, was mer ds Läbe daheim lieb mache chönnt.» Müed und truurig lat er sech uf e Stuehl falle, wo-n-ihm der Papa Leu zuecheschiebt.

		«Dir wärdet mir doch nid säge, Dir heiget no gar nid gwüßt, daß Eui Eltere ga Bärn züglet sy?»

		«Warum säget Dir nümme ‹du› zue mer, Herr Pfarrer? Duzet mi nume, i begähre’s nid anders.»

		«He nu, wenn’s dir sälber lieber isch, so söll’s derby blybe. Jedefalls bisch du mir geng no my liebe Fritz.»

		«Also, Herr Pfarrer, i weiß gar nüt. Vor mene halbe Jahr — es isch juscht vor der zwöite Schlacht bi Zürich gsi — het mer my Papa 220 gschribe, er förchti, er mögi Grächwyl nümme bha, und wenn nid en unerhoffeti Hülf chömm, so verchouf er ds Guet. Druuf han ig ihm i mene Brief der Gotts willen aghalte, er söll das nid mache. I chömi villicht bald hei, und de wett i de doch luege, ob das nid z’bha sygi. Jitz weiß i nid, het er my Brief z’spät übercho oder isch ihm ds Wasser scho so hoch am Hals gstande, daß er gmeint het, er chönn mer’s nümme z’lieb tue. — Was söll i jitz?»

		«I cha dir numen eis säge», seit der Pfarrer, «dyni Eltere wäre nid ga Bärn, wenn si ds Guet hie obe hätte mögen ebha. Eh was hei si nid beidi dranne ghanget! Und bsunders wäge dir. Wie mängisch het mer dy Mama vorbriegget: ‹Was wird dä arm Fritz säge, wenn er am Änd doch no umechunnt!› Weisch, si hei afange gloubt, du sygisch verlore gange. Du hesch se halt o lang gnue im Ungwüsse gla, my Liebe.»

		«Ja», verteidiget sech der Fritz, «es isch halt o ne bösi Sach mit der Poscht im Fäld. Me cha sech gar eso uf niemer verla.»

		«Ja nu! Also das isch sicher, dym Papa het’s schier ds Härz abdrückt, daß er’s het müesse härgä. Er hätti’s nid gmacht, wenn er nid absolut müesse hätti. I gloube geng, er sygi halt no ordli viel druffe schuldig gsi, und syni Glöubiger hein ihm allwäg ds Mässer a Hals gha. Us mene Guet gnue usez’wirtschafte, das isch hüttigstags nid liecht. Das cha numen e gyzige Buur. Euer Gattig Lüt chönne das nid. Euch rünnt es z’ring dür d’Finger. Dir syd uf nen anderi Art gwanet gsi, Gäld hindere 221 z’mache. Das isch jitz vorby, und dir junge Lüt müesset neui Wääge sueche. Dir findet se scho. Nume der Chopf uuf! Du wirsch gseh: bravi Patriote — i meine settigi na der alte Währig und mit offene Chöpf — si geng no gschetzt und hei schöni Ufgabe. Es git numen ei Sach, wo me nid darf liecht näh, das isch d’Sorg um ds ewig Läbe; alles anderen isch eigetlech nid es einzigs graus Haar wärt. Geit’s nid hie düre, so geit’s dert düre, und wär grad und luter es subers Zil verfolget, findt sogar i där böse, verdorbene Zyt no sy Lohn.»

		Der Fritz het sym alten Underwysiger no lang glost. Er isch by-n-ihm über Nacht bliben und het am Abe der Pfarrersfamilie no müesse brichte, was er dusse, im Züribiet und a der Thur, mit der Legion erläbt heig.

		Ds morndrisch isch er ga Bärn gwanderet. So uf mene Marsch dür ds Bärnerland lat sech viel Guets usdänke. Für nüt sy dem Fritz syni Erläbnis bi der Legion nid gsi. Er het mit Hände chönne gryffe, wo’s fählt, und er het gloubt, daß me mit guetem Wille mängs ume chönnti guetmache. Furt mit de frömde Machthaber, furt aber o mit der Ougedienerei! Solang me geng uf e machthungerige Nachbar lost und no dumm gnue isch, a syni schöne Redesarte z’gloube, isch me nid imstand und nid wärt, es freis Land und es freis Volk z’leite. D’Tagheiteri mueß einisch wieder ufgah, het er sech gseit. Und de chunnt de üsi Zyt. Da bruucht de d’Schwyz eigeti Soldate für di eigeti Sach, und de sy mir de da.

		222 Das het er sech mit sym jugedleche Geischt usgmalet. Und wo-n-er gäge Mittag ganz unvermuetet den Elteren i menen änge Losamänt a der Cheßlergaß i ds Huus gfallen isch, da het niemer ihn bruuche z’tröschte. Papa und Mama hei sech afa ergah i Erklärunge, wieso und warum. Aber der Suhn het gseit: «Gmüejet ech doch nid! I begryffen alles. Es isch mer nume leid, daß ig ech so lang im Ungwüsse gla ha.» Und wär du den Alte het d’Tränen abgwüscht und se het mache z’glouben a ne besseri Zyt, das isch der Fritz gsi, wo geschter no sälber gmeint het, er chönn’s nid ertrage, was ihm d’Elteren ata hei.

		Nah-ti-nah isch du vürecho, daß me wohl das Grächwyl no nid het verschmärzt gha, daß men aber ds Läben i der Stadt o nid verachtet het. Me het doch o ghört, was geit i der Wält, und Lüt um sech ume gha, dene men öppe het chönne ga ds Härz lääre. Es het o nid a settige gfählt, wo mit dem Fritz ufrichtigs Beduure gha und jedem, wo’s het welle ghöre, grüehmt hei, wie nätt dä jung Ma gäge syni Eltere sygi.

		Sys Urleb isch glücklecherwys no nid abgloffe gsi, wo der Papa vom Chilchhof allerhand Neuigkeite heigchramet het. Er het Läben i den Ouge gha, wie scho lang nümme. Dä Bonaparte schyni en energische Fäger z’sy. Me gloubi, es gang bald wieder los änet dem Rhyn. Es sygi sogar d’Red dervo, daß e französischi Armee über e große St. Bärnhard nach Italie sölli marschiere. Das sy wohl Nachrichte gsi, wo eine hei chönnen i Gusel 223 bringe; aber der Fritz het nid rächt begriffe, warum juscht das sy Papa so heiter macht. Für d’Familie het’s doch nid viel anders gha z’bedüte, als daß jeden Ougeblick e Marschbefähl sym Urleb chönnt es vorzytigs Änd mache. Ja, dä guet Ma! Ds Wichtigschte het drum der Papa für sich bhalte. Am andere Morgen isch du o i den Ouge vo der Mama en ungwaneti Heiteri ufgange. Cha men o so der Narre gfrässe ha a mene Bonaparte! Wartet nume, dä wird üs de villicht no rächt unkommod.

		Natürlech het di ganzi Stadt vom Bonaparte gredt. Aber uf eim Bank vom Chilchhof het me vo nere Sitzung vo der Waisekommission vo Möhre gredt, wo der Presidänt referiert heigi, das Dossier vo Märchlige chönni me jitz ad acta lege, d’Jumpfer Madeleine Herbort sygi Mitti Merz majorenn worde. Es isch ds chürzischt Traktandum gsi und het i der Sitzung gar nüt gä z’rede. Aber scho uf em Stägepodäscht het der alt-Seckelmeischter Berseth dem Herr Sigmund Wagner e Prysen offeriert und gfragt: «Wär hocket ächt dert yne?» Und der Herr Wagner het fescht i d’Schnupfdrucken ynegreckt und gseit: «Dä cha de vo Gfell rede. Särviteur, Herr Berseth.» Und e halb Stund druuf hei der Napoleon Bonaparte und ds Madeleine Herbort sech i d’Ehr teilt, ds Gspräch vo der Plattform und vo der Große Societät z’sy. Na den Ereignis vom Herbscht wär dem Papa Gatschet jitz würklech der premier consul wichtiger gsi. Aber da chunnt du eine vo dene Fründe, wo’s 224 bsunders guet gmeint hei mit ihm und sym Suhn, ihm cho uf d’Achsle chlopfe: «Jerome, das wär jitz öppis für eue Fritz! Das war öppis anders als es Brevet vo der Helvetische Legion. Da chönnt er sech rehabilitiere.» Derzue het dä Fründ mit beidne Hände d’Bewegung vo nere Waag gmacht, ds Gsicht zu nere Gränne verzogen und drümal gseit: «Grächwyl — Märchlige.»

		Natürlech isch o wieder vom Charles Ryhiner und vom Mundi Dittliger gredt worde. Und bis am Aben isch e ganzi Ranglischte vo junge Bärner ufgstellt worde, aber alli «därzyt abwäsend» ussert dem Fritz Gatschet. Drum het men a der Cheßlergaß so heiter drygluegt.

		Der Herr Sigmund Wagner hingägen isch ds morndrisch mit syr große Lädertäschen über Land und en passant z’Märchlige vorby, der Jumpfer Herbort ga felizitiere. Als Mitglied vo der Waisekommission het er ds Rächt derzue gha.

		Ds schöne Wätter het ds Madeleine useglöökt, und wil der Herr Wagner scho früech am Tag cho isch, het er’s allei im Garte gfunde. Es het Stifmüetterli i nes Groupe gsetzt, d’Händ voll Härd gha und sym alte Fründ und Lehrer nume ds chly Fingerli zum Grueß dargstreckt.

		«O o o o!» seit der Mündi, wo-n-er d’Bitze vo der «Psyche» gseht, «was het’s da gä?»

		«Äbe», antwortet ds Madeleine, «da gseht Dir jitz grad, wie’s bi üs afange zuegeit.» Es het ihm brichtet, wie si übel dranne syge mit däm Mannevolk, sitdäm der Guetsherr fähli.

		225 «Es het doch afange kei Gattig meh», meint der Herr Wagner. «Aber wartet nume, das chunnt de scho wieder anders. Übrigens han ig Euch welle cho felizitiere, Jumpfer Herbort. Dir syd geschter in aller Form mündig erklärt worde. Dir syd also eigete Rächts und dörfet ufträtte. Zeiget ne nume der Meischter!»

		Ds Madeleine zuckt d’Achslen und seit: «Das macht mir jitz nümme viel uus. Mir Froue hei glych niene nüt z’säge.»

		«Hm. — Weiß nid. Aber Dir heit ja jitz d’Weli, für ne Meischter z’sorge, wo Haar uf de Zänd het.»

		«Däm fragen i nüt meh dernah», antwortet ds Madeleine i Härd yne. Es chneulet am Boden und lochet und setzt, wie im Taglohn. Und derzue, dunkt’s der Herr Wagner — er cha sech nämlech nid ebha, sy Gugger vürez’näh und vo hinden uf di flyßige Händ z’luege — es glänzi öppis wie Toutröpfli uf dene verhärdete Finger.

		«Wäm fraget Dir nüt meh nah?» möcht er müsse.

		«Niemerem.»

		Du seit es lang nüt meh. Di Stüdeli sy alli gsetzt; aber es het no nid uuf. Mit usgspreitete Finger veräbnet’s der Härd und cha nid höre dermit. Und der Herr Wagner steit geng no hinder ihm, luegt albeneinisch dür e Garten uus und schilet zwüschenynen uf di schöni Gärtnere, öb si ächt nid bald well ufha und villicht doch no öppis weniger mutzes säge.

		226 Ändlech isch du jedes Chnölleli und Bölleli a sym Ort gsi und gar kei Grund meh, no länger am Bode z’grupe. Im Gägeteil. D’Bschüttchanne hätti jitz häre sölle. Di paar salzige Tröpfli sy doch nid gnue gsi. Ds Madeleine steit uuf, wäscht sech mit dem Fürtech ds Gsicht ab, und der Herr Wagner dänkt: wenn’s wüßt, wie luschtig es wieder einisch isch, das Möhri, mit de verchuzete Haar und de Härdspuren im heiße Gsicht! Nume grad es Momäntli überchunnt er d’Haselnußstärne z’gseh. Si glänze wie vor Töubi, und es hange geng no silberigi Träne dran. Aber derzue isch es Lachen um ds Muul ume.

		«Bruuche kei Meischter meh», seit’s und louft dervo.

		«Hm, so so?» seit der Maler halblut. Er versorget sys Glas wieder, rückt di großi Täschen uf e Rüggen und macht sech uf e Wäg gäge d’Thunstraß. Soso? Du bruuchsch ekei Meischter meh? — I gloube ds Gägeteil.

		Wo-n-er zuefällig gäge linggs übere luegt, chunnt uf em Fäldwäg vo der großen Eichen am Chrummhölzli e schwarzi Dame gäge ds Herrehuus zue. No einisch nimmt er sys Guggerli vüre. Die Figur han i scho gseh. Wo jitz scho nume? — Ah, wohl, es taget mer. Soso? Hmhm.

		Ganz ohni z’welle, het er e läbigere Schritt agno. Sys Reiszil isch eigetlech Thun gsi oder, besser gseit, Hofstette. Zum Schultheiß vo Müline het er welle, wo i syr herrleche Chartreuse gleuet 227 und grad wie är drüber nachedänkt het, was gah sötti, für erträglecheri Zueständ z’übercho.

		Aber e Maler louft nid wie ne Schelm dür ds Land uus, sogar wenn er Großes vorhet. Es git hie öppis z’luegen und dert öppis z’skizziere. Gläbt wott men o ha. Und so isch es später worde, als der Herr Sigmund Wagner sech dänkt het. Er het sech etschlosse, hinecht ehnder no i ds Ortbüehl z’gah und dert über Nacht z’blybe.

		Es gseht hie o nümmen uus, wie albe, het er dänkt, wo-n-er vom Wäg über nes verlotterets Stägli i Hof aben isch. Und i däm Hof sy d’Gjätstude chneuhöch gstande. A de Felläde hei Brättli gfählt und us de Spalier sy dicki Wasserschoß i d’Luft usegageret. Im Gartehüsi isch der ganz Gräbel vo Bänk und Wärchzüüg a mene Huuffen ufbyget gsi, wie wenn niemer meh dra dänkti, sech für e Summer yz’richte. I der troschtlose Stilli het der Chlopfer a der Hustüre tönt, wie wenn ds ganz Huus es läärs Chilchegwölb wär. Ds Mädi, wo’s ändlech isch cho uftue, het ganz unglöubig drygluegt. ’s isch gar nümme gwanet gsi, e Visite z’epfa.

		Wo der Mündi under der Stubetüre rüeft: «Grüeß di, Vincenz!» isch dä vo sym Fauteuil am Kaminfüür ufgschossen und mit der Zangen i der Hand vor syr Visite blybe stah.

		«I tue der nüt», lachet der Mündi, «steck dy Sabel numen y!»

		«Ah, du bisch es, Mündi? — A la bonne heure! — Chumm, sitz! Was füehrt di i ds Ortbüehl? I ha gmeint, du sygisch z’Zürich.»

		228 «Gsi — gsi. Und villicht gangen i ume. I bi uf em Wäg i Chartreuse.»

		«Zum Müline?»

		«Präzys.»

		«Weit der zsäme d’Wält verbessere?»

		«Juschtemänt.»

		«Daß dir no möget!»

		«I gibe’s no lang nid uuf. Und daß du’s grad weisch, my Hoffnung syd juscht no dir uf em Land.»

		«Mir uf em Land? Mir pfyffen us em letschte Loch. Wart nume, morn a der Tagheiteri — du blybsch doch hie über Nacht?»

		«Gärn, wenn’s di nid z’hert derangiert.»

		«A der Tagheiteri will i der de zeige, wie’s usgseht. Me schlat ja niene nüt meh druus. Und jitz no das französisch Yfuehrverbot für Brotfrucht. Das git is der Tubedruck. Me weiß ja nümme, wo d’Frucht näh, für das frömde Pack z’fuettere. Und was söll me de no säje? D’Schüüre gheien eim über der Viehwar zsäme. D’Brunnleitunge sy verstopft, und niemer isch z’ha, für öppis umez’mache. Si wei geng zum voruus zalt sy, und de loufe si eim dervo, gäb d’Sach gmacht isch.»

		«Überall der glych Jammer! Aber wohär chunnt’s? Dahär, daß alli üsi junge Lüt furt sy.»

		«Wäm seisch das? Aber was wottsch? Söll me se hie bhalten und de Franzosen uslifere? Das chunnt afange bald alles uf eis use.»

		«I gloube, jitz wär der Ougeblick, wo me wieder öppis chönnti wage. Jitz sötte si umecho und 229 zeige, daß me cha, wenn me wott, und zwar ohni frömdi Hülf.»

		«Es nimmt mi nume wunder, wo Euereine di Zueversicht härnimmt. — Me mueß, weiß Gott, Chünschtler sy, für nid am Erger z’verworgge.»

		«Juschtemänt, so isch es. Und du wirsch gseh, mir gäbe dem Volk d’Hebi wieder.»

		«Das möcht i no erläbe. Haha, hahaha.» Der Ortbüehler hout mit der Zangen i ds Füür, daß d’Funke sprütze.

		«Und du wirsch es erläbe. Grad du. — Grad hie chönnt’s afa.»

		«Hie?»

		«Ja, hie. I bringe dir nämlech e guete Bricht.»

		«Öppe vom Xander?»

		«Das nid. Aber es geit ihn a. Du weisch ja, der alt Märchliger isch tot. Und jitz isch d’Jumpfer Herbort majorenn worden, und...»

		«Häb mi nid für e Narre! Die Gschicht isch uus und fertig.»

		«Die Gschicht» — der Mündi steit i syr ganze Größi uuf und redt uf e Herr Vincenz abe, wo sys Chini no tiefer i d’Bruscht drückt und mit syne chalten Öugli i ds Füür sticht — «die Gschicht isch à point!»

		«Das nähm mi jitz o wunder, wie du zu der Idee chunnsch.»

		«Das chan i dir nid liecht säge; aber du darfsch mer’s gloube. D’Houptsach wär jitz, daß me der Xandi härekriegti.»

		230 «I weiß ja nid emal, wo-n-er isch.»

		«So mueß me ne ga sueche. Aber me darf nid treiße, sünsch chönnt’s fähle.»

		«Du bisch guet. Wie söll i ne ga sueche?»

		«Schryb ihm afange!»

		«Wenn i dir säge: i weiß nid, wo-n-er isch.»

		«So gangen i ne ga sueche.»

		Der Herr Vincenz lachet unglöubig und seit: «Wenn d’mer ne härebringsch, so kriegsch e tabatière, und das e schöni.»

		«So syg’s!»

		«Abgmacht!» Der Ortbüehler steit uuf und rüeft dem Mädi, me well de zum z’Nachtässen e bouteille vom Bessere. «Und jitz wei mer Liecht mache!»

		Er stellt der Candelabre azündtet uf e Tisch und steit da, wie geng, wenn er öppis überleit, d’Händ under em Rock uf em Rügge, der Chopf vüregstreckt und fragt: «Ja und si?»

		Der Mündi luegt ihm i d’Ougen und seit: «Äbe si — si isch à point.»

		Wo si sech a Tisch gsetzt hei, isch der Ortbüehler nah-ti-nah besserer Luun worde. I der Gsellscheft vom Mündi het er ändlech wieder einisch z’grächtem mögen ässe. Sogar ds Mädi het Freud gha und gfunde, jitz wüssi men emel wieder, für was me da sygi. Ganz vo sich uus het es dene Herre di zwöiti Fläsche häregstellt. Und wo si na de Zächne geng no mitenand poleetet hei, het’s dänkt, das gäb trocheni Häls und isch ne di dritti uf d’Kaminsimse ga stelle. Es isch öfter als nötig 231 öppis cho i ne Schaft versorge, wil es jedesmal e Bitz vo der grüüsleche Schlacht im Züribiet het z’ghören übercho. Aber di Beide hei’s länger mögen erlyden als ds Mädi. Si sy no lang ufgsi, nadäm äs Fyrabe gmacht het.

		Es isch scho wyt über Mitternacht gange, wo di Herre wie mächtigi Lüüchtgüeg, jede mit sym Cherzestock, d’Stägen uuf sy. Wie Tannen im Föhn sy ihri Schätte vo eier Wand zur andere gfahre — hin und här — hin und här.

		Der Mündi tuet no einisch ds Fänschter uuf, für z’luege, was ds Wätter well, da fallt ihm uuf, daß i der Schüüren änen es Glöuf isch mit Latärnen und es Trogle vo Holzböden uf der Bschüsi. Wil aber wyters ekei Lärme gmacht worden isch, het er dänkt, es wärdi öppen im Stall öppis los sy, und isch i ds Bett gschloffe.

		Am andere Morge het ihm der Herr Vincenz nid gschänkt, no ga z’luege, wie übel daß si dranne syge mit der Landwirtschaft. Er het’s müesse zuegä. Am Hübeli ob em Wäg, wo me gar nüt meh gmacht het, wil me nümme het möge gcho, isch nid nume Chrut und Uchrut wie i nere Wildnis gwachse. An allnen Orte sy längi Schoß us Boumwürzen i d’Höchi gstänglet, ganzi Böumli.

		«Da gsehsch», het der Ortbüehler sym Gascht gseit. «Wie söll’s de erscht cho, wenn me keis Saatguet meh het!»

		Si sy emel du o zur Schüüren und hei gfragt, was di Nacht losgsi sygi. D’Frou Balz het brichtet, es heig es Chalb gä, und isch ne’s ga zeige.

		232 «Das wott i abbräche, ’s isch es schöns Tierli. Das isch de Chlöusis, wenn er umechunnt.»

		Dem Herr Sigmund isch ufgfalle, daß ds Lisebeth ds Muul zum Spott verzieht und der Muetter dä Plan wott vernütige.

		«Gfallt’s der nüt?» fragt der Herr Vincenz.

		Ds Meitschi rangglet a mene Stud umen und seit: «Wo me ja scho süscht niene gnue Milch het — U de Chlöusi!»

		D’Muetter wird bös. «Gang, tue du öppis!» Und wo ds Lisebeth zum Stall uus isch, seit si, meh so zu sich: «Was i afe mit däm Meitschi ha!»

		«Wott es sech geng no nid dry schicke?» fragt der Herr Vincenz.

		«Äbe nid», chlagt d’Muetter. «Wenn i nid uuf und nache wär u geng hinger ihm, i weiß nid, was no us ihm wurd. Es isch gwüß gwüß afe schröcklig. Grad alls macht’s mer abe. Nid emal der Gloube wott’s mer la gälte. Aber das sägen Ech, Herr Wagner, i la nid lugg. U we mer ds Letschte no dervo louft u mi im Stich lat, i wehre mi, solang i ma der Ate zieh.» — Und derzue dänkt si: Sälig ischt, wär die Anfächtung erduldet.

		«Du hesch rächt, Eisi», seit der Guetsherr, «es söll der nid vergässe sy!»

		Im Wytergah seit du der Mündi: «Das isch jitz o no e Frou! Es dunkt mi, e settige Gloube sötti dir uf ds Puntenööri drücke. Es wär e Sünd, so eini la z’chrotte, ohni nere z’hälfe.»

		«Ja», antwortet der Ortbüehler, «es isch wahr. Wenn i die nid hätti, so hätt i scho lang alles a 233 Nagel ghänkt und ds Guet amene Schindter verchouft, wär weiß? Aber es isch grad, wie wenn i’s ihre z’lieb nid dörfti tue. Ihre Ma isch im Grauholz gfalle, zwee Sühn syn ere drusgstellt, der dritt het si sälber vor de Wärber versteckt. Und jitz isch nere ds Meitschi no schier ds hindervür worde, wil si verwiche Bricht übercho hei us em Depot vo der Legion, der zwöit, der Hansueli, syg umcho. Grad schad isch es nid um ihn. Es isch en usöde Kärli gsi; aber das Meitschi het schuderhaft an ihm ghanget. Und d’Muetter nimmt’s o nache. Si tuet nid viel derglyche; aber si sy im Ufriden usenand. Er isch nere drusgloffe, und das plaget di armi Frou. Ds Meitschi, das Babi, macht nere-n-alles uus. Aber wie meh daß es nere der Gloube vernütiget, descht meh steit si derzue.»

		«Dank du Gott, daß d’ so eini uf em Guet hesch!» seit der Mündi. «Lue nume, die lüpfen is de no übere!»

		«Ja, wenn öpper, so sy’s de no die. So wyt hei mer’s afange bracht.»

		«Jitz adieu, Vincenz, Dank heigisch. Und gäll: es blybt derby, i gange ne ga sueche, der Xandi?»

		«Probier’s! Adieu. Gueti Reis. Dem Herr vo Müline mys Komplimänt!»





IX.




		A sym alte liebe Plätzli, oben am Aarebord z’Märchlige, isch ds Madeleine Herbort wieder einisch gsässen und het gstudiert, grad wie Anno dennzumal, wo-n-es nid begriffe het, warum me’s schön atöggelet uf sys Bänkli use schickt. Ds Bänkli frylech, das isch nümme da gsi, nume no zwo verfuleti Schwirre. Derfür het es jitz es großes himmelblaus Tuech mit mene chupferfarbige Wyblattmuschter uf ds Gras gspreitet und sech druuf gsetzt. Statt dem rosefarb und grau gstrichlete Summerröckli het’s hütt ganz ganz en eifache schwarze Rock treit, mit mene wyße fichu Marie Antoinette. Aber di luftige chruuse Guldhaar hei uf däm fyschtere Chleid nume descht schöner glänzt. Und het es o nid grad ds Gsicht vo nere Juno gha, so isch halt doch ds ganze Wäse vo Chopf bis zu de Füeßen e wahri Schönheit gsi, früsch und natürlech. D’Ouge, ja, die sy nümmen i der Luft umenandere gspaziert, wie ehmale. Si hei sech nid a de Fäldblueme vertörlet, wo wie ne Farberägen über ds Bort ab gstande sy, nid am silberige Zwitzere vo der Aare da unden im heitergrüene Gießegstrüpp, nid a de Schneebärge, nid a de bländigwyße Wulke, nid am junge Buechewald uf em Gurte. Si sy überhoupt dä Momänt für nüt da gsi, grad wie d’Händ, wo ihri Arbeit uf der Dechi hei la ligen und längs Bitze mit den Ellbögen 235 uf de Chneu Schüüchläder a de Schläfe gmacht hei. Und doch hei di Ouge mängs gseh und de Gedanke Vorspann gleischtet. Dert änen isch ja der Lohn, i syne Böum versteckt, der Turm vo Chäsertz luegt über syni Linde, über di Linde, wo ne Name dry gchritzet isch. Da unde lyt ds Fährschiff a der Chetti, und grediübere blüeit no e Chranz vo Öpfelböum a der Änglischbärgegg. — D’Änglischbärgegg!

		Uf eismal lyt ds Madeleine der Längi nah uf der Dechi und drückt ds Gsicht i ds blaue Tuech. Di guldige Haar zitteren i der Sunne. D’Achsle zucke. Es schnellt öppis dür e ganze Lyb. D’Händ bewege sech, wie wenn si, weiß Gott wohär, wetten e Dechi abezieh, für fyschter z’mache.

		Nah-ti-nah löst sech der Chrampf. Di ganzi Gstalt wird stiller. Me chönnti meine, si well yschlafe. Nei, aber so gseht men uus, wenn me sech mit der letschte Chraft vo öppisem losgrisse het und erschöpft isch.

		Es chräschlet e lyse lyse Schritt im dürre Loub vom Waldsoum und jitz im saftige Gras usse. E Schatte schlycht über ds Madeleine und löscht der Sunneglanz uf sym Haarschopf. Es dräjt sech um, luegt uuf. — D’Maréchale, höch, rahn und schwarz.

		«Oh, ma, pauvre!» seit si, lat sech näbem Madeleine nider und zieht di jungi Fründin a ihres Härz. Si het geng es Charme gha, di vürnähmi Frou, aber no nie so nes mächtigs wie jitz, wo si mit gschickte Händen e schwarzi Sydenescharpen über Chopf und Hals weiß z’zieh, daß me grad 236 säge mueß: di truurigi Schönheit. Und ’s isch äbe nid numen e Komedi. Si isch duuch und härzig, und di graziösi Art, ihres Leid z’trage, ghört halt zue nere.

		Wo ds Madeleine ihri liebblauen Ougen ob sech gseht, geit e heitere Schyn über sys Gsicht. Es süüfzet uuf und seit: «Jitz — bin i, gloub, düre. — Aber gäll, du hilfsch mer de glych no, wenn’s mi wieder sötti acho?»

		«Häb nid Chummer, Chind!» tröschtet di wälterfahreni Frou, «i ha di ghüetet, wo mir beidi no anderi Ambitione gha hei, i ha dir uf e neue Wäg ghulfe, und i weiß sälber wohl, was es choschtet, der groß Schritt z’wage. — Aber jitz sy mer beidi erlöst.»

		Was di beide hie zum weiß nid wievielte Mal under Träne, Zärtlechkeiten und säligem Lache sech versprochen und versiglet hei, het scho z’Grächwyl oben agfange. Dem Madeleine isch es vom Ougeblick a, wo-n-es gwüßt het, daß der Xandi Wagner i ds Regimänt Roverea yträtten isch, nümme so schwär worde, der Wält der Rügge z’chehre. Und mit der glyche Luscht, mit dere vor Jahre der Houpme von Erlach der Maréchale-n-us der Hand gfrässe het, wenn’s a ne Jeukete gangen isch, het sech jitz ds Madeleine vo nere mit geischtleche Brösmeli la fuettere. Aber es het öppis bruucht gha, bis es so wyt gsi isch. I den erschte Tage nam Tod vom Unggle Gabriel het es e tapferen Alouf gno und scho gmeint, es sygi d’Wält los und heig alles überwunde. Syn ihm de aber Sache begägnet, 237 wie das Gspräch mit dem Herr Sigmund Wagner am Stifmüetterli-Groupe, so isch ihm undereinisch wieder alles erwachet, wo-n-ihm früecher Härz und Chopf gfüllt het. Ja, es het numen a dä Sigmund bruucht z’dänke, so isch ihm dä ganz neu Läbeswäg unnatürlech vorcho. ’s het sogar Tage gä, wo-n-es sech dem Erschtbeschten a Hals gworfe hätti, nume für us däm Ghürsch use-z’cho. Und chuum het es sech über settige Gedanken erwütscht, so isch es dopplet so unglücklech gsi wie vorhär, het gmeint, es heig sys Seeleheil gschändtet und isch nümme gsi z’tröschte.

		Grad i där Zyt het sech d’Maréchale wieder i d’Neechi gla. Di lahme Troschtsprüchli vo der Tante Rosine sy um ds Madeleine umegläge wie toti Fliege. D’Frou de Chateauvieux hingäge het sech mit der schwarzen Escharpe härzig drapiert und gseit: das heig si alles meh als einisch düregmacht. Di beide Fründinne hei Müej gha, das z’glouben und sy voruse, ga träppele.

		D’Frou Rosine het d’Frou Willading bis a Waldegge begleitet und gseit: «Das Cecile het ja geng alles besser gwüßt.» Und d’Frou Therese het g’antwortet: «I gseh’s halt geng no uf em Däntsch umegumpe. Bsinnsch di no, dersälb Tag?»

		«Bhüet is ja. Wenn men ihm ds sältmal mit remords und pénitence cho wär...»

		D’Maréchale-n-isch aber dem Madeleine weder mit remords no mit pénitence cho, sondere mit confidences us ihrem eigete Läbe, wo nid so schwär sy gsi z’gloube. Si het ihm ganz klar und 238 dütlech gwüßt vorz’rächne, daß men überhoupt nid vo der Tuged läbi, sondere vo der Gnad. Da isch ihm uf eismal ds Liecht ufgange, und es het vo Stund a wieder dry gluegt wie eis, wo der Wäg weiß. Und bald het d’Heiteri vo sym Wäse ds ganze Huus agsteckt.

		Es hätti aber o nid müessen e Möntsch sy, wär ihns nid jitz no albeneinisch d’Längizyti na de vergangene Sachen acho. Grad hütt isch ihm das begägnet, bevor es sech vo der Änglischbärgegg abgchehrt und ds Gsicht im blaue Tuech versteckt het.

		Lang het es jitz sy Chopf uf der Schoß vo der Maréchale la ligen und i ds Läären use gluegt. Ändlech seit es, wie us mene Troum use: «Es het halt nid sölle sy.»

		Aha, dänkt si, d’Frou de Chateauvieux, das isch ds erschte Schrittli zum hindertsi Buchstabiere, und git dem Madeleine wyter, was men ihren i settigen Ougeblicke gseit het: «Wer seine Hand an den Pflug legt und siehet zurück...»

		«I weiß es, i weiß es», seit ds Madeleine und sitzt uuf.

		«Trumpier di nid!» warnet d’Frou Maréchale. «Es isch für di schwärer als für mi. Du hesch ds Läbe no vor der, i ha’s hinder mer. Aber juscht drum: verlüür’s nid, wie-n-i mys verlore ha. Was gäb i drum, und was wett i druus mache, wenn i’s no vor mir hätti wie du, du glücklechs Chind!»

		Mit schwärmerischen Ouge het si das gseit. Wyter und wyter het si ihri Gedanke vor em Madeleine usgspunne. Und wo si ändlech ufgstanden 239 und dür ds Wäldli gspaziert sy, hei si beidi gwüßt: jitz blybt’s derby, di böse Zyte hei emel das Guete bracht, daß mir zwöi ds rächte Trom gfunde hei, und kei Gwalt wird üs derzue bringe, is wieder i di verdorbeni Wält und ihri böse Händel zrüggz’verloufe.



		A mene fascht no schönere Plätzli, nämlech under de mächtige Bueche vom Bächihölzli am Thunersee, grediübere vo Strättlige, sy nid lang nachhär drei Manne binenand gsi und hei über di politischi Misere gredt. Der eint, gar comme-il-faut i der Gattig und de Maniere, sitzt uf em steinige Bank und luegt über e See wäg. Di beiden andere stande vor ihm. Der Größer isch liecht z’errate, er het i der Hand uf em Rüggen es Guggerli. Der Chlyner treit e längi schwarzi Chutte, wo jedefalls nid e Pariser Schnyder gmacht het. Aber er isch läbig und luegt früsch i d’Wält use. Der Hälfer Chuehn isch es, vo Sigriswyl.

		Jitz springt o dä vom Bank uuf. Da gseht men erscht rächt, daß es trotz synen erscht öppe vierzig Jahre no eine vom alte Schrot und Chorn isch, eine vo dene, wo d’Madame de Chateauvieux albe no gärn mit ne tanzet het im Hôtel de Musique z’Bärn. Der Suhn vom alte Schultheiß vo Mülinen isch es.

		«I möcht Ech nid découragiere, Herr Wagner», seit er, «aber vor allem müesse mer dem Volk d’Ougen uftue. Bis jitz hei si sech la verblände mit dene Phrase; aber si hei no nid begriffe, daß di 240 indépendance, wie d’Franzose se verstande, uf dütsch heißt: vo Paris uus regiert sy. Mer müesse se halt derzue bringen yz’gseh, daß d’Schwyz numen i der Schwyz und vo Schwyzer cha regiert wärde. Erscht wenn si das begriffe hei und o wieder gloube, daß es müglech sygi, chönne mer wyter mache. Üses Erschten isch also: dem Volk ds Vertrouen i sich sälber wieder byz’bringe. Und für das bruuche mer guetwilligi unabhängigi Lüt, wo uf sicherem Bode standen und öppis wage.»

		«I chan Ech nume das säge, Herr vo Müline», versicheret der Hälfer Chuehn, «was öppis nutz isch im Volk, wartet druuf. Si begryffe’s scho; aber si warte druuf, daß agwachsni Herre, wo si öppe kenne, voragange. Dene neumodische Wortfüehrer troue si nienehalb eso.»

		«Äbe, das isch es», stimmt der Sigmund Wagner by, «juschtemänt, wie Dir säget, Herr Hälfer, agwachsni. Aber die mueß me jitz la merke, daß men uf se wartet. Si hei halt o chly ds Zuetroue verlore. Aber mer hein ere-n-i allne Lager, Guetsherre, größeri und chlyneri Buren und Lächemanne vom alte Schlag. Me mueß se nume wieder zsämebringe. D’Hüser, Güeter und Familie mueß me wieder ufrichte. I bi dranne, und i ha gueti Hoffnung.»

		«Dir glücklechen Optimischt!» lachet der Herr vo Müline.

		«My Optimismus isch begründet, sünsch gället, Herr Hälfer?»

		241 Der Hälfer nickt nume; aber der Herr vo Müline meint:

		«Um so besser! Aber trumpieret Ech nid, Herr Wagner. Mit ästhetischem élan lüpft me der Bärner nid us der Teigmulte. Me sött ne mit praktischere Verheißunge chönne cho.»

		Das het du der Mündi guslet. «Wartet nume! Wartet nume! Dir wärdet no froh sy über my ästhetischen élan. I bhoupte: dä isch d’Seel vo der Sach.»

		Di andere beide Herre hei ob däm Yfer glachet. Der Mündi hingägen isch mit dem Vorsatz us em Bächihölzli hei, dene well er’s zeige, öb er öppis usrichti oder nid. Und no am glyche Tag het er sech uf e Wäg gmacht i ds Ortbüehl, ga «Hüser, Güeter und Familien ufrichte». «Wartet nume! Wartet nume!» het er underwägs mängsmal vor sech ane gseit. «Wenn di verachteten Ästhete nid wäre!»

		E Stund später isch er scho vor em Bärntor usse gsi. Er het nume chuum gmerkt, daß er dür di ganzi Stadt Thun düre gloffen isch, so voll het er der Chopf gha. Mängs Chind und mängs Wybervölkli het ihm uf der Stäffisburgstraß nachegluegt, wil er vor sech ane gredt het. Ei Chehr isch er i nere kuriose Winterstimmung dervo gstürmt. Es het aber gar nid gschneit, wie’s ihm im Chopf gsi isch. D’Bise het ihm nume d’Chirsibluescht schübleswys i ds heiße Gsicht blaset.

		Ja, was het nen eigetlech so derdüruus gjagt? — Der Gwunder, was er ächt usgrichtet heigi mit 242 sym Brief a Xandi Wagner! Alli Chünscht het er agwändet, damit er emel sicher a ds Ort chömi, und jitz isch er wahrhaftig z’plätzewys scho a Värse gsi zu mene Hochzytscarmen voll «Tubehuus» und «Haselmuus» und andere schöne Ryme. Antwort het er frylech no keini gha; aber villicht lyt si jitz im Ortbüehl.

		Ganz verschwitzt — trotz der Bise — chunnt er über e Fäldwäg vom Dorf gäge d’Schüüren ufe. Da steit es Gutschli, es artigs soufflet, uf mene füürrote Wagegstell, im Hof, agspannet.

		«Isch Visite da?» fragt er im Vorbygang bim Lächehuus zum Fänschter y.

		«Ja, d’Frou — eh — Willading vo Allmedinge», weiß ds Balz Lisebeth z’brichte.

		«Was isch jitz das Neus?» fragt sech der Herr Sigmund. «Afin, die wird mi nid frässe, i gangen einewäg yne.» Ds Mädi macht keini Komplimänt, dänkt, ei Wagner ghöri zum andere, und schiebt nen i ds Sääli.

		«Herrjere! — Pardon, i möcht nid störe.» Er wott scho wieder use. Aber der Herr Vincenz, wo zimlech verschmeiet vor syr Visite sitzt, schnellt uuf: «Chumm nume, Mündi, du chunnsch grad rächt, es geit di o a. Da channsch jitz ghöre, was Trumpf isch.»

		Der Mündi macht sys Komplimänt.

		«Boujour, Herr Wagner», seit d’Frou Therese, wo gsunntiget uf em Ruehbett sitzt, der Naselumpen i der Hand und e glänzige Strich under em lingge Träneseckli.

		243 «Es wird halt nid sölle sy, und wär weiß, es isch am Änd no besser so, wenn...» Das seit si zum Ortbüehler, und dä stöberet mit syne chaltblauen Ouge der Mündi a, wie wenn är d’Schuld wär a allem zsäme.

		«Was wird nid sölle sy?» möcht dä jitz afange wüsse.

		«Säget’s nume, Frou Willading. Mer bruuche keis Gheimnis druus z’mache. Dä da het mer d’Idee gä, no einisch z’probiere», cholderet der Herr Vincenz. Und d’Frou Therese streckt dem Mündi ne Brief dar, wo si vom Xandi übercho het. «Da chönnet Der läse.»

		I däm Brief het der Xandi syr müetterleche Fründin vo Allmedinge gschribe, er sygi encouragiert worde, ’s no einisch z’probiere bim Madeleine Herbort, und si, d’Frou Willading, söll doch so guet sy und ga sondiere z’Märchlige, am beschte grad bim Madeleine sälber. Der Bscheid söll si i ds Ortbüehl schrybe, damit der Papa Wagner grad alli démarches chönni tue, für dem Xandi en Urleb z’erwürke.

		«Ja, und jitz?» fragt der Mündi, wo-n-er der Brief dürschnouset het.

		«E nu», seit d’Frou Therese, «uf dä Brief hi bin i halt du gangen und ha das Madeleine underno.»

		«Und?»

		«Zerscht han i der Ydruck gha, es tüej ihm wohl. Und i gloube’s no jitz. Wüsset Der, Herr 244 Wagner, es isch synen Ouge nie Meischter gsi. Si hei’s verrate, so lang i’s kenne, gäb wie-n-es sech verstellt het. Aber keini zwo Minute het es sech bsunne, keini zwo Minute. Es syg ihm leid für e Herr Wagner, het’s gseit, aber es chönni sech nümme zu mene mariage decidiere. Es sygi zur Überzügung cho, es heig nid sölle sy, es renoncieri eis für allimal. Es heig jitze sy Wäg gfunden und me söll’s nid wyters plage.

		‹Aber i bitte di›, han i no gseit, ‹nimm der doch Zyt! Schlaf emel no einisch drüber. Du chönntisch di dyr Läbtig reuig wärde.› I ha’s no gfragt, öb es de nid eigetlech versproche sygi. Aber da het’s du Träne gä. ‹’s isch fertig. I wott nid. Machet mi nid unglücklech!› het’s gheiße. ‹I ha der Wält der Abschid gä› und so wyters. — Voilà! I säge juscht, wenn’s jitz halt da dry git, so isch es villicht gschyder, der Herr Wagner renoncieri. Zwänge cha me settigs nid.»

		Jitz schwygen alli drü. D’Frou Therese tüpft a ihrne verbrieggeten Ougen ume. Di beide Herre luege sech mit dasysvergässene Blicken a, und vor em Fänschter zwirblet di wyßi Bluescht im Luft.

		«Isch ächt da nid di Frou de Chateauvieux derhinder?» fragt ändlech der Herr Sigmund.

		«Pärsee isch si», bhertet d’Frou Willading. «I bi ganz sicher. Und das äben isch ds Absurden a der ganze Gschicht. I fragen Ech: dä Gumpifax vo mondanité, wo jitz undereinisch d’Chneu dürefiegget! Afin, i wott nüt gseit ha. Es isch ja schön, 245 wenn me no bizyte Bueß tuet, und i gloube geng, elle aurait de quoi. Wie gseit, es geit mi nüt a. Aber daß das möhrige Madeleine mit allne syne Qualitäte für nes glücklechs mariage under em Pretäxt vo der Frömmigkeit sech bi läbigem Lyb söll ga la begrabe, nei, das wott mer nid yne. — Aber wie gseit...»

		«Frou Willading, das wott mir o nid yne», seit der Mündi. «Und wenn me...»

		«Höret uuf!» befiehlt der Herr Vincenz. «I wott nüt meh ghöre dervo. I ha jitz gnue. Zletscht und am Änd, wenn ghüratet mueß sy, so git’s de no anderi Töchtere. Aber was wott doch hüttigstags eine no ga hürate! — Überhoupt. Es isch fertig. I verchoufe, packe zsämen und...»

		«Und?»

		«Das isch my Sach. — I wüßt nid, für wän i mi no länger sötti ergere. Der Bueb isch bim Militär und söll nume derby blybe. ’s isch am Änd ds Gschydschte, wo-n-er cha mache.»

		Mit däm het der Papa Wagner alli Höflechkeit vergässe, rönnt usen und schletzt hinder sech d’Türe, daß es im Täfel chlefelet.

		Di beide Visite luege sech verlägen a: Was jitz? — Aber chuum dusse, wird sech der Herr Vincenz reuig, daß er sech so het la gah. Er tuet d’Türe wieder uuf und seit mit bitterbösem Gsicht: «Excüsez! Frou Willading, heit Der d’Förnli lieber bachen oder blau?»

		«I bitten Ech, Herr Wagner, i wott hei, i darf nid fyschterlige heifahre.»

		246 Ohni dadruuf z’lose, het er d’Türe wieder vo usse zueta, dasmal ganz hübscheli, und isch ds Mädi ga mobil mache für nes aständigs z’Abe.

		Underdesse hei di beiden anderen e Brächhütte bouet, für d’Madame de Chateauvieux druffe z’röschte.

		«Was söll i jitz mache?» het du der Herr Vincenz gfragt, wo-n-er wieder zue ne cho isch. «Hätte mir nume nid wieder agfange mit der Gschicht, so wär dem Xander öppis erspart blibe. Jitz han i ds Vergnüege, ihm z’schrybe.»

		«Das will i scho mache», seit der Herr Sigmund, «i han ihm gschribe, er söll no einisch en Alouf näh, und i nime’s uf mi, ihm jitz o ds weniger Agnähme z’schrybe — oder villicht schrybt ihm’s d’Frou Willading sälber.»

		«Dumms Züüg!» wätteret der Ortbüehler. «Vo däm wott i nüt. I mueß ihm sowieso schrybe. Mit däm isch es nid gmacht, daß men ihm brichtet, es syg lätz gange.»

		«Wie de witt, Vincenz! Aber schryb ihm, wär well, so wär’s jedefalls gschyder, no einisch drüber nachez’dänke.»

		«Sacre double! Nachedänke! Wie wenn i nid sit Jahre drüber nachedänkt hätti! Nei, merci für eui guete Rät; aber jitz tuet’s es. Und ds letschte Wort bhalten ig.»

		Me het gseh, daß es besser isch, z’schwyge. Es isch du o still zuegange bim Ässe. Nume der Herr Vincenz het mit Gschirr und Services en unnötige 247 Lärme verfüehrt und syne Gescht vo allem Storreten uf d’Täller ta.

		Sobald me ds Muul gwüscht gha het, isch d’Frou Therese ga befäle, me söll aspanne. Si het mit dem Herr Sigmund Blicke tuuschet, wo dem Ortbüehler nid etgange sy.

		«Wenn’s der rächt isch, blyben i hinecht by der», seit der Mündi. «Wie’s der passet», antwortet der ander, «aber uf my Gsellscheft channsch nid rächne.»

		Was het der Mündi mit däm Bscheid sölle mache? — Währed sech d’Frou Therese zwägmacht, steit er uschlüssig am Fänschter. Halb isch es ihm, er dörf der Herr Vincenz nid alleini la — er trouet ihm gar nid rächt, wil er sech geng meh i sy Verdruß yne wärchet — halb dunkt’s ne, es wäri gschyder, mit der Frou Willading z’fahre, damit si no chönnte berate, was me well mache. Plötzlech schießt ihm öppis dür e Chopf. «Also, nüt für unguet, Vincenz», seit er, «aber i gloub, es sygi gschyder, i gangi o grad.»

		«Mach, wie de witt.»

		«He nu, so adieu. Aber gäll, du bsinnsch di no einisch. Emel zum mindischte wägem Verchoufe. — Verchouft isch de verchouft. I tät’s emel nid, gäb i no einisch mit dem Xandi gredt hätti. Du hesch villicht nümme viel dervo. Aber är, wenn er einisch umechunnt — und villicht invalid — was söll er de ohni Hei?»

		«Me het mi synerzyt o nid gfragt, was mir gschmöcki, wo-n-i so alt bi gsi wie der Xander. — 248 Und was söll er mit däm verhudlete Guet? Er versteit ja nüt vom Bure. Was är bruucht, isch Gäld. Und für mi blybt geng no Platz gnue — dert, bi der Chilchen äne.»

		«Allons, Vincenz! Was sy das für Redesarte!» seit d’Frou Therese. «I bi o der Meinung, Dir söllet nid z’schützig dryfahre. Wär würdi dervo profitiere? Grad die, wo ds alte régime ruiniert hei, und niemer anders. — Aber jitz mueß i gah, es nachtet scho bald. Adieu und merci de votre bon accueil.»

		Bald druuf sy di beide Gescht der Bärnstraß zuegfahre. Der Papa Wagner isch i sy Stuben use gange, het Liecht gmacht, ds Bureau ufta und afa i allne Schublädli umechrame. Bis tief i d’Nacht yne het ne ds Mädi ghört umeloufen und Stüehl rücke. Und am andere Morgen isch er bald nam Dejeuniere gäge Thun zue. I der Stuben isch es Grüchli vo verbrönntem Sigelwachs zrüggblibe, und im Kamin innen isch alles mit Papieräschen übersäjt gsi.

		Gäge Mittag isch er umecho, ganz im Schweiß, und derzue het er schlächt usgseh. Er het fascht nüt g’ässe, nid emal trunke. Dem Mädi isch es nümme heimelig gsi. Es chunnt nid guet, het’s der Frou Balz gseit, und die het o gfunde, es düech se, er heig scho lang eso gleidet.

		Churz vor em z’Aben isch der Papa Wagner ds Sträßli uus träppelet, wie-n-er’s vo jehär im Bruuch gha het. Früecher isch das geng sy guete Momänt gsi. Er het de albe sys Guet im Fyraben 249 überluegt und drüberewäg di schöni Ussicht, und öppen es fründlechs Wort gha für d’Lächelüt und d’Nachbare, wenn si vo der Arbeit heicho sy. Hütt aber het er nume d’Verwahrlosung gseh und sech über nüt meh welle freue. «Wenn i jitz da chönnt a ds Bort ligen und d’Ouge zuetue, daß si mi de tot fände!» Das isch ihm geng dür e Chopf gange. «Tot sy, nume tot sy!»

		Da ghört er vo der Bärnstraß här Schritte. Er het d’Hand über d’Ouge. Es wird ihm schier trümmlig. Heiß und chalt louft’s ihm gäge Chopf. — Er isch’s. Wahrhaftig, er isch’s. Der Xandi!

		«Miséricorde! Wo chunnsch jitz du här?»

		«Isch es Euch öppe nid rächt, daß i chume, Papa?»

		«Wettigi Frag! — I cha mer’s nume nid rächt erkläre.»

		«Ha, und wenn Dir erscht no wüßtet, warum i chume! Oder het Ech’s der Sigmund öppe gseit? — Isch ekei Brief da für mi vo der Frou Willading? — Dir heit mi natürlech no nid erwartet, pärsee. Aber es het mi nümme glitte bim Regimänt. Zerscht han i gmeint, i überchömm kei Urleb und kei Paß. Aber ds Regimänt isch druff und drann, ufglöst z’wärde. Das heißt, es wird neu formiert under em Fritz vo Wattewyl, und da han i du dervo chönne profitieren und bi Hals über Chopf hinder mym Brief härgloffe. — Isch no kei Antwort? — Was isch, Papa? Syd Der nid zwäg?»

		250 «La mi nume chly verschnuufe. Es chunnt... es chunnt mer so...» Der Papa Wagner lähnt sech uf e Zuun und luegt sy Suhn vo Chopf bis zu de Füeßen a. Er isch so ne stramme Soldat worde. Stattlech und breit und bruun im Gsicht, und syni Ouge sy der Läbesluscht nid groß gnue.

		«Was isch das?» Der Herr Wagner zeigt uf ds Xandis Hand.

		«Halt e Finger weniger. Aber i han ere geng no gnue, für mys Glück z’päckle. Si hei mer ne vor mene halbe Jahr abgno. Me mueß froh sy, wenn’s eim nid meh choschtet. Aber loset, und d’Antwort vo Allmedinge?»

		«Ja äbe, du arme Kärli!»

		«Was isch?»

		«Chumm, mer wei yne. I mueß der das dinne brichte.»

		«Isch’s nid guet?»

		«Emel jedefalls nid na dym Wunsch.»

		«Wieso?»

		«Myn Gott! Du arme Bueb. — Si wott halt nüt meh vo der.»

		Der Papa schwygt.

		«Säget mer’s nume. Sapristi. I wirde das wohl o no mögen ertrage.»

		«I cha der gar nid viel meh säge. Es git schynt’s jitz i d’ pitié yne — was weiß i! — und wott nümme hürate. Es het’s der Frou Willading graduse gseit. Geschter isch si da gsi und het’s brichtet. Und my Brief a di isch sit dä Morgen underwägs.»

		251 Der Räschte vom Wäg bis zum Huus sy si schwygsam gange.

		Uf eismal, öppen e Steiwurf vom Gartetor, blybt der Xandi stah und luegt und luegt. Vom Huus gseht me nume ds Äßstubefänschter under de schwären Ulmenescht vüregüggele. Di heimeligi Fyschteri — es dunkt ein, me ghöri ds Plämpeli vo der Pendüle drinne vor Ungeduld i sym Chäschtli umespringe, wie nes ybschlosses Hündli — luegt hinder em wyße Gitter vo de Fänschterchrüz vüre: chumm, schick di chly! D’Bisen isch uf em Heimbärgrügge z’Sädel gange, und nume, wenn si im erschte Troum no einisch d’Fäcke streckt, fahrt e Huuch über di müede Tüller. Da dunkt’s der Xandi, di höchen Ulme chönne sech nid still ha vor Freud ob ihm. Wie mit usgspreiteten Arme chunnt’s uf ihn zue und nimmt nen obenyne, ganz äng und warm. Us hundert Halmen und Ruete fragt es z’beidne Syte vom Wäg: «Du, wenn chunnsch z’grächtem ume?» Und im Läbhag chüschelet’s vürwitzig: «Hesch se?»

		Er ghört’s und versteit’s; aber er het e Stich im Härz, wo-n-ihm der Ate nimmt. Er chönnt nid rede, numen e Schrei usla, daß alles müeßti zwägfahre.

		Si gangen yne. Keine seit es Wort. Der Xandi nimmt’s geng änger i d’Arme. Ds Grüchli vom Husgang scho und du gar no das vo der Äßstube! Me gseht bald nümme d’Hand vor em Gsicht; aber er weiß blinzlige no, wo jedes Möbel steit. Daß nüt derzue, nüt dervo cho isch, weiß er wohl. Und 252 so finde si beidi, ohni öppis abz’rede, der Wäg uf ds Ruehbett.

		Ungwanet, ganz ungwanet isch dem Xandi, daß der Papa nüt vo Ässen und Trinke seit. I der Halbfyschteri zwitzeret doch uf em Tisch ds Gschirr. Aber si sy hinden yne cho und so still, daß niemer nüt het chönne ghöre. Einisch geit d’Türen uuf. Ds Mädi, wo wott cho luege, wo der Herr blybi. Aber wil es fyschter isch, merkt es nüt und geit ume.

		Und no öppis isch dem Xandi ungwanet: Daß der Papa ihm d’Hand nimmt. — Das het er nie im Bruuch gha, und fascht tschuderet’s ne chly, wo-n-er di magere, herte Finger gspürt.

		«Weisch», seit der Herr Wagner, «es isch no nid alles. — ’s isch no nid alles.»

		Undereinisch steit er uuf und geit zum Tisch. «Mer wei Liecht mache.» Ds andere brümelet er vor sech ane, daß es der Xandi nid versteit: «Du muesch nid meine, i dörf der nid i d’Ouge luege.» Und wo-n-er ändlech Füür gschlagen und mit dem Schwäfelhölzli ne Cherzen azündtet het, chunnt er vor e Suhn cho stah, wieder wie albe, d’Hand under de Chuttefäcke, ds Chini uf em jabot: «I bi geschter z’Thun gsi — i ha der’s gschribe; aber dä Brief überchunnsch du ja jitz nid — bim Notar, und han ihm der Uftrag gä, er söll mer e Chöufer sueche.»

		«Für ds Ortbüehl?»

		Das isch der Schrei gsi, wo dem Xandi scho lang im Hals gwartet het. Er isch ufgsprunge. Und 253 jitz stande si vorenand, Oug in Oug und wieder stumm.

		Ändlech fat der Papa wieder a: «Gäll, das hesch du nid erwartet? Du hesch äbe nie dra dänkt, daß das einisch so chönnti cho. Wart nume bis morn. Wenn du de ds Guet a der Tagheiteri gsehsch, wirsch du alles begryffe. — I ha lang gwartet. Aber i ha ja wohl gmerkt, daß nume dy Brut di mögti heizieh und sünsch nüt, weder i no ds Ortbüehl. — Und jitz, wo’s eso usechunnt, chan i’s nümme verantworte, alles la z’Schande z’gah.»

		«Papa...!»

		«Es isch eso. Du wirsch mer’s nid usrede. — Lue, me mueß sech nüt ga vormache, wo nid isch. Und du hesch mer lang gnue Zyt gla, für mer’s z’überlege.»

		«Aber loset...»

		«Nume nid hüscht und hott fahre, my Liebe. Du hesch jitz der goût gno zum Militär. Hie z’Bärn isch nüt z’mache mit däm. Ds Ortbüehl seit dir nüt. Also chan i dir’s nid übelnäh, wenn du dyne penchants nachegeisch, nadäm doch hie nüt meh isch, wo di azieht. — I sälber — ja myn Gott, wenn i dir öppis gsi wär, so hättisch ja lang Zyt gha. — Schwyg nume! I begryffe di besser, als du meinsch. I bi o einisch jung gsi. I ha’s nid anders gmacht, und drum! Tout se paye dans ce monde. Voilà! — Nei nei, me mueß der Muet ha, sy Carriere z’mache mit allem, was si bringt. — Blyb nume derby und hou’s düre. Es wär ja dumm, 254 wäge dene paar Monet oder Jahr, wo-n-i no hie umez’gnoppe ha, sech ga d’Carriere z’verderbe. Wo’s chlepft, macht der Soldat sys Glück und nid daheim uf der fule Hut. Also!»

		«Da chan i ja ume gah.» Wie nes Schluchzen isch es dem Xandi usecho.

		«Me mueß der Muet ha, dem Läben i d’Ouge z’luege, wie-n-es isch.»

		Länger het der Xandi der Blick vo denen yschchalte spitzigen Ouge nümmen ertreit. Er geit gäge d’Türe. D’Fallen i der Hand, luegt er no einisch zrügg, ob de das würklech ds letscht Wort sygi vo sym Papa.

		Dä zeigt uf e Tisch: «Chumm de cho ässe. ’s isch nache.»

		Der Xandi isch use.

		Der Herr Wagner isch i mene Zuestand zrüggblibe — viel meh hätti’s nümme bruucht, für ne z’bodige, trotzdäm me sym Rede nah hätti chönne meine, dä Ma heigi keis Härz im Lyb. Er het sech aber o jitz nid la gah. Er lütet dem Meitli, es söll uftrage. Es söll no für e Herr Alexander decke. Ds Mädi het wellen i nes Wäse vor Freud und Gwunder usbräche; aber der Herr het’s mit syne Blicke gschweigget. «Gang und mach!» het er befole.

		Ds Mädi het gmerkt, daß Folgen am Platz isch. «Eh du myn Gott, wenn i gwüßt hätti... i ha wohl öpper ghört...»

		«Gang!»

		255 «Aber, Herr Wagner», seit’s no under der Türe, «i gloub, er syg use. I ha doch d’Hustüre ghört gah.»

		«Mach, was i der gseit ha!»

		Ds Mädi het no Täller und Services häregleit für e Xandi und isch i d’Chuchi ga arichten und no meh ga übertue. Es het doch nid dörfe sy, daß me nume so ds Ordinäri ufstellt, wenn der jung Herr heichunnt.

		Aber der Papa Wagner isch am Tisch gsässen und blybe sitze vis-à-vis vo mene lääre Platz, het nüt agrüehrt und gwartet, und syni Ouge hei der glych Glanz gha wie di lääre Gleser. No z’Mitternacht isch di treui Mädle zum emel sächstemal ga luege. Und da isch er no geng glych dagsässe. Si het sech schier afa förchten und het sech vo denn ewäg nümmen ynetrouet.

		Am andere Morgen isch si bizyte nam Herr ga luege. Halb abzogen isch er i syr Stuben uf mene Fauteuil gsässen und het churz und haschtig gschnupet. Ds Mädi het ihm du z’vollem i ds Bett ghulfen und isch um ne Dokter uus, ohni zerscht z’frage, ob er’s erloubi. Und dä het du dem alte Herr der Marsch gmacht und Mittel verschribe, für ne wieder ufz’chlepfe.

		Der Herr Sigmund Wagner het uf der Fahrt ga Allmedinge d’Frou Willading no ghörig usgfragt, wie das eigetlech gange sygi mit däm Chorb, wo si für e Xander heitreit het, und derby der Ydruck übercho, si heig’s nid am gschicktischten agstellt. So wie är das Madeleine kenni, het er 256 dänkt, sött me halt nid so um ihns ume träppelen und um d’Stude schla, wenn men öppis von ihm well. Me sött da chly anders derhinder. Är wetti eigetlech bim Tuusig luege, ob er nid meh usrichteti. Gseit het er nüt dervo. Aber er het eifach no nid welle dra gloube, daß alli syni Plän und gueten Absichte so mir nüt dir nüt wäge mene Wyberluun sötten i ds Wasser falle.

		Wo si z’Allmedingen aglanget sy, het ne d’Frou Theresen yglade, im Schloß über Nacht z’blybe.

		«0bligé, Frou Willading», het er gseit, «aber i sött doch schier no ga Bärn yne.»

		«Aber i bitten Ech, Herr Wagner. Si löjn Ech nid yne. Was dänket Dir? So z’mitts i der Nacht! Dir würdet doch nid im Chlöschterli welle ga der Morgen abwarte! Blybet Dir hie. Dir versuumet ja nüt, wenn Der am Morge bizyte ganget. Und wenn mer Chance hei, so gseht Dir villicht de no ds Madeleine Herbort hie bi mir. Es chunnt gwöhnlech — voyons, was isch hütt? He ja, juschtemänt, es chunnt geng am Zyschtig und Donschtig i mys große Salon cho spile. Me het drum z’Märchlige keis Clavecin.»

		Das het ihm yglüüchtet. «Chunnt es de albe mit der Maréchale?» fragt er.

		«Nei nei, um die Zyt het si’s no nid am Fürtechbändel.»

		«E nu, Frou Willading, wenn Dir doch so fründlech syd, so nimen i’s für dasmal rächt gärn a. ’s isch mer scho lieber, wenn i nid no sowyt mueß loufe.»

		257 Di sälbi Nacht het der Herr Sigmund Wagner viel gha z’dänke. Drümal für einisch het er sech d’Wort gsetzt, wo-n-er dermit sys Glück het welle versueche, und geng het er ihm no nid rächt trouet, wil er wohl gwüßt het, daß me de gwöhnlech im Momänt, wo’s druuf achunnt, ganz anders redt, als men eigetlech het welle, wil eim di früschen Ydrück alles dürtüe. Zletscht isch er schlüssig worde, ds bescht Rezäpt sygi: früsch vo der Läberen ewäg, ohni alli Chünscht.

		Und am andere Morge, vom erschte Sunneblick a, het er sym Gmüet afa yheize mit Blicken i d’Zuekunft, was es gäb, wenn’s eso chäm oder wenn’s der ander Wäg gieng. Währed dem Dejeunieren isch er gar nid bi der Sach gsi, und nachhär het er sech niene welle still ha, isch um ds Huus umegfiegget, Stägen uuf und Stägen ab, und het zu allne Löcher uus mit dem Guggerli gäge d’Straß abe gluegt, so daß d’Frou Therese afange glachet het.

		D’Geduldsprob isch i d’Längi gwachse, und trotzdäm isch es dem Herr Sigmund du no schier äng worden um ds Halszäpfli ume, wo ändlech di rahni schwarzi Gstalt mit mene große Schattehuet am Arm ds Gäßli ufchunnt. Er het se la ufecho und gwartet, bis si im Syteflügel verschwunden isch, im Bibliotheggsaal. Und richtig, bald druuf het men andächtigi Tön vo mene schittere Spinett dür ds offene Fänschter ghört.

		Er wartet nume no, bis si z’grächtem im Spilen isch, und du nimmt er ds Härz i beidi Händ, 258 tuet e Blick dür ds Fänschter, und geit mit läbige Schritten i Saal, für se z’überfalle. Aber d’Schritten im Grien und ds Tschädere vo der Glastüre hei ne doch verrate. Ds Madeleine chehrt sech um und schnellt uuf.

		«Särviteur, Jumpfer Herbort, ’s isch nume mi. Löjt Ech nid störe. I lose gärn e chly.»

		«Da git’s nid viel z’lose, Herr Wagner.»

		«Grad gnue für mi.»

		Mit däm geit er bis hert a ds Instrumänt und git dem Madeleine d’Hand. «Spilet, spilet nume!»

		«I cha drum eigetlech no nüt», seit’s, sitzt aber doch wieder ab und schlat es paar Tönli a.

		«Syd so guet! Nume daß i nid ds Gfüehl mueß ha, i heig Ech gstört.»

		Uf das hi spilt ds Madeleine sys Lied düre. Mit dem letschte Ton chehrt es sech wieder gäge Herr Sigmund, wo sech hinder ds Clavecin stellt, wie wenn er ihns dermit wetti am Instrumänt bhalte.

		«Was heit Dir vor?» fragt ds Madeleine ganz harmlos. «Heit Der öppe hie öppis under Händs?»

		«Was i vor ha? — Offe gstande. Euch han i gsuecht.»

		«Mi?»

		En Atezug läng chan er i di schönen Ouge luege. Du lat si d’Ougsdechle falle, leit d’Händ i d’Schoß und wird verläge.

		«Ja, i mueß Ech öppis frage. Nämet mer’s nid übel, daß i mir das erloube, aber Dir heit mir 259 geng Eues Vertroue gschänkt, und das git mer der Muet derzue. — Loset, isch es wahr und isch es Euch ärnscht dermit, daß Dir dem Xander ds Wort zrügg gä heit?»

		Er überchunnt kei Antwort.

		«I gloube nämlech, Dir heiget kei Ahnung dervo, was das chönnti für Folge ha.»

		«Weit Dir mi jitz o no plage, wo-n-i doch ändlech derdür bi und weiß, was i wott?»

		«Es isch mir i der Seel zwider, daß i mi da söll dry mischle; aber villicht säget Dir mir doch dem Xander z’lieb, warum Dir Ech anders bsunne heit. Es gwüsses Rächt, Eui Gründ z’kenne, het er doch.»

		«Heit Dir ne gseh?»

		«Nei, i weiß chuum, wo-n-er isch; aber i hoffe ne z’gseh. Und wenn i mi Euch darf zur Verfüegung stelle, für ihm’s ga z’säge, so söll Ech Eues Vertraue nid reue.»

		«Nu ja. ’s isch wahr, er darf’s wüsse, und villicht verstandet Dir’s no am beschte. Also säget ihm’s nume: Är syg mer so lieb und wärt, wie-n-er’s geng isch gsi. Aber i bi nümme ds Glyche. Mir sy d’Ougen ufgangen über d’Wält und über mi sälber und über Zwäck und Sinn vom Dasy. I ha mi losgrisse vo mym alte Läbe. Und i meine grad Dir, wo so lydet under der Misere vo der Zyt, söttet’s am alleribeschte begryffen und guetheiße, wenn üsereis sys Läbe für ne besseri Sach wott härgä. I ha mi lang bsunne, und es isch mi hert gnue acho; aber jitz bin i düre, und es blybt 260 derby. Den Armen und Verschüpfte ghören i und der Charité. Und da söll mi niemer und nüt meh dervo abbringe.»

		«Das wird o niemer und am wenigschte der Xander. Das wüsset Dir doch o.»

		Ds Madeleine steit uuf und seit: «Mit Wille sicher nid; aber i wott mi o nid dür Sache, wo für sich ganz rächtschaffe sy, la vo mym Wäg abbringe. I weiß wohl, daß i bi ihm ganz es ehrbars Läbe chönnti ha, aber das isch’s ja grad, was ein uf Abwääge cha bringe.»

		Uf settigi Argumänt isch der Mündi Wagner nid gfasset gsi. Diplomat isch er o keine gsi, sünsch hätt er sy Töubi gwüßt z’verstecke. Es fat afa zucken um sys Muul ume, und hinder den Ouge muttet’s. «Aber loset», seit er, «was isch das für ne verchehrti Wält! Sit wenn bringt ein es rächtschaffes Läbe mit mene brave Ma uf Abwääge?»

		«Wohl äbe juscht», bhertet ds Madeleine, «me geit drinnen uuf und het de nüt meh für di höchere Zil. Me säglet mitenand i d’Wält yne, und juscht wenn jedes dem andere sy Freud gönnt und ihm jedi Mugge vom Gsicht verschüücht, vergißt men alles andere drob. Wär im Paradies sitzt, dänkt nümme dra besser z’wärde.»

		«So?» Der Mündi schnappet na Wort. Er vergißt schier, wän er vor sech het und ruret: «Herrgott! Was isch das für ne verdräjti Gschicht mit dene fromme Lüt! — Für was um ds Himmels wille hätti de der lieb Gott zwöiergattig Möntsche gmacht? Meinet Dir eigetlech, verhüratet 261 sy heißt, mitenand uf em Ruehbett umetrohle? Nei, my Liebi, verhüratet sy wott säge: a der glyche Diechsle loufen und sälbander ne Wage zieh, wo eis allei gar nid vom Fläcke brächti, Laschte trage, wo eis allei nid ma glüpfe. Wenn Dir wüßtet, wie schön das isch, wenn so nes guet assortierts Päärli enand cha i d’Ouge luege, nadäm si zsämethaft e Sorgelascht überort gschaffet hei, Dir würdet Ech kei Stund länger bsinne. Was Dir im Sinn heit, ma rächt und guet sy. Es müessen eren o sy, wo allei im stille Chämmerli für di andere bätten und chummere. Aber nid die, wo derfür gschaffe sy, us mene Ma ne Ma z’mache. Und das juschtemänt manglet’s hie. Übrigens git’s im Ortbüehl Chämmerli gnue, wo Der drin ungstört chönnet bätte. Aber dernäbe git’s dert Lüt, wo uf ne tapferi Husfrou und Herrschaftsfrou warte. Chunnt si nid, so geit alles z’Grund. Alles louft usenand. Chunnt si, so git’s es neus Läbe.»

		Das isch jitz anderi Musik gsi als die, wo d’Maréchale dem Madeleine gmacht het. So het ihm no nie öpper vom mariage gredt. Es ghörti gärn no meh dergattig. Und derzue het ihns der heilig Yfer vom Herr Wagner amüsiert. Es bsinnt sech e Momänt, und juscht, wo-n-es öppis wott säge, schlat di großi Pendüle dert ob em Ruehbett näbem Kamin endlefi. Da chunnt ihm dersälb Namittag wieder vor d’Ouge, wo si dert zsäme gsässe sy, äs und der Xandi, und zsäme gjammeret und gchummeret hei, und wo-n-äs bättlet het: 262 «Gäll, du lasch mi nid im Stich!» — Und jitz! Wär isch jitz druff und dranne, ds andere... Furt mit däm!

		Dasmal het ds Madeleine nid gwüßt syni Gedanke z’verstecke. Es schüttlet undereinisch d’Achslen und seit: «Dir möget rächt ha, Herr Wagner; aber lueget, i ha my Fride gfunde, und dä isch mir z’lieb, als daß i ne wieder ließ la fahre.»

		«Fride!» Der Mündi wird no läbiger. «Wär wett Euch Eue Fride störe! Isch das e Fride, wenn Dir Euer Läbtig Ech müesset säge, Dir hättet a mene brave treue Ma sys Glück chönne machen und Dir heiget ne vo der Hand gwise? Und wie-n-ig Ech säge: Es isch nid numen um e Xandi Wagner z’tüe. Das isch numen eis, numen en Afang. Es ganzes Huus gilt es z’rette. Und nachhär chunnt de no meh. Vo däm Huus mueß de neus Läben i ds Land use ströme. Es Volk mueß de dert sys Vatterland und sy Friden umefinde. D’Manne chönne mängs mache; aber wo alli guete Fäde verrisse sy, da mueß e Frouehand zueche. Gäbet Eue Chämmerlifride dra für e Volksfride. Grad juscht, wil Dir der höcher Fride i Euem Härz traget, syd Dir gmacht, für üs us der Miseren usez’hälfe.»

		A der Art und Wys, wie der Mündi awändet, merkt ihm ds Madeleine a, daß er gloubt, es fähli nümme viel und er heig’s änenume. Nüt luschtiger als so Mannen im Täber, dänkt d’Haselmuus, wo im stillen a mene Netz gnägget. Und wie wenn es sech vom Herr Wagner o der letscht Grund für ds 263 Einsamblybe wetti la widerlege, seit es: «Das ma für anderi gälte. Aber lueget, bi mir isch es halt en eigeti Sach. Us Pietät für my Unggle Ryhiner han i renonciert. Erscht na sym Tod isch mir klar worde, was ig ihm verdanke, und i weiß ja nume z’guet, daß es nid na sym Wille gsi wäri.»

		Der Mündi het Müej, i de höfleche Tärme z’blybe. «Loset!» seit er, «Eue Herr Unggle sälig in allen Ehre. Aber wenn Dir no weit uf di Tote lose, so chönnet Dir de Läbige nüt sy. I zwyfle nid dranne, daß er’s guet gmeint het mit Euch; aber är het d’Ouge nid gha für die Zyt, wo jitz chunnt. Und das isch üsi Zyt. I cha mir scho dänke, was ihm nid rächt gsi isch am Xander. Er het vermuetlech gmeint, er möcht sech’s la wohl sy mit Euem Vermöge. Aber es dunkt mi, niemer als grad Dir sälber wüssi besser, was da drannen isch. — Nei nei. Alle Reschpäkt für die, wo dem Sturm zum Opfer gfalle sy; aber mer chönne nid ewig a ihrne Greber chneule, währed es füehrerloses Volk uf üs wartet.»

		«Und de mueß i halt doch no mit der Frou de Chateauvieux rede», wott ds Madeleine furtfahre. Aber das isch du z’viel gsi. Scho ob der Pietät für e Herr Gabriel hei sech dem Mündi syni Fingernegel i d’Handballe bohret. Ob der Maréchale aber sy di chnochige Füüscht uf ds Spinettli gfahre, daß alli Dräht vor Chlupf gsurret hei. Der Mündi isch sälber erchlüpft, het gmeint, das schittere Möbel well us de Fuegen und fasset’s a beidnen Änden und lüpft ohni z’welle. Grad das het’s 264 no bruucht. Wie wenn si da druuf gwartet hätte, falle zwöi Bei dervo ab.

		«Herrjere, was han i jitz agstellt!»

		Wie nen Örgelima steit er mit sym Klimperchaschten i de Händ und darf nid la gah. Ds Madeleine hingäge böglet sech vor Lache. «Heit! Heit!» rüeft’s, sünsch gange di anderen o no ab. Hülflos luegt er umenand, wo-n-er mit däm arme Möbel hi chönnti. Ds Madeleine aber seit: «Wartet! I will Ech jitz no eis spile druff.» Es het ihm gar nid pressiert mit Hälfe. «Also, loset, es isch mer ärnscht mit der Frou de Chateauvieux. Dir wüsset halt nid, was ig ihre verdanke. Dir tuet der Frou unrächt. I chan Ech säge...»

		Aber jitz wird’s dem Mündi doch z’dumm. Er merkt, daß ds Madeleine ne möcht zum Narre ha und im beschte Zug isch, ihm no ne längeri Red z’halte.

		«Wenn Dir meinet, i well Ech das ha bis zum Jüngschte Tag», begährt er uuf und leit der Chaschte hübscheli a Bode. Er probiert, di abgfallene Bei wieder az’stecken und lost gar nümme, was ds Madeleine wyter brichtet. I allem Porzen und Zsämestecke dänkt er: si gloubt’s ja doch sälber nid, was si seit. Was söll i mi da no eryfere?

		«So, s’il vous plaît, hälfet mer jitz wieder ufstelle.»

		«Machet Ech nid Müej, Herr Wagner, i will’s de der Frou Willading la umemache, einschtwyle spilen i ja doch nümme druffe.»

		265 Da schnellt der Herr Sigmund uf d’Füeß und lat der Chaschte lige. «Darf i das dem Xandi z’wüsse tue?»

		«Wenn Dir gloubet, es interessier ne, was das alte Clavecin machi.»

		«Dir wüsset scho, was i meine.»

		«I han Ech ja gseit, i well no mit der Frau de Chateauvieux rede. Wartet emel no so lang.»

		«Ja wüsset Der. Ganz ohni Gspaß, es isch Gfahr im Verzug. I troue dem Papa Wagner nümme rächt. Wenn Dir gseh hättet, wie’s ne nachenimmt. Lueget, so alti Lüt sy nümme glimpfig. Es Härzeleid cha se-n-über Nacht bodige. I gloube, viel meh ertreit er de nid, dä guet Vincenz. Dir syd halt doch d’Hoffnung vo synen alte Tage gsi, wenn er’s scho nid grad eso seit.»

		«Ah, Dir gloubet?»

		«I weiß es. — I bitten Ech, bringet’s nid uf d’Gnepfi mit ihm. Daß Ech der Xandi nid glychgültig isch, das han i jitz wohl gseh. Also... gället?»

		«I nime’s gwüß nid uf di liechti Achsle, Herr Wagner. Aber löjt mi no einisch drüber nachedänke. — Es geit schließlech um mys Läbe.»

		«Und nid numen um Eues. — Jitz will ig Ech nid länger plage. Salvavi animam meam. Merci, daß Der mer glost heit, Adieu, Jumpfer Herbort.»

		Dem Herr Sigmund syni schwäre Schritte gange dür e Hof uus, und bald isch es wieder totestill. Ds Madeleine steit allei im Saal vor em umgworfene Spinett. Es möcht sech wieder i ne wehmüetig-andächtigi Stimmung ynedänke; aber 266 es wott ihm nid grate. — Hätti’s würklech nid sölle sy?

		Uf eismal ghört me di anderi Türe gah, die gäge ds Wohnhuus. Es isch d’Frou Therese.

		«I bitte di», fragt si, «was het’s gä? I ha gmeint, du spilisch.»

		«I cha nümme», seit ds Madeleine. Und mit mene eigetümleche Lachen i den Ouge springt’s dervo, dür e Hof uus und furt.





X.




		Da isch si du mit ihrem Gwunder allei gstande, di gueti Frou Willading, und het in aller Wält nid gwüßt, was für ne Värs si sech söll mache zu däm umgworfene Clavecin. Gägen Abe het si sech uf e Wäg gmacht ga Märchlige. Si het eifach müesse wüsse, was los sygi. Aber im Ougeblick, wo si no einisch i ds Sääli zrügg geit, ihres Ridicule ga reiche, chunnt vorne düre, uf der Gartesyte, d’Frou de Chateauvieux derhär.

		«A la bonne heure, Cecile, juscht han i ga Märchligen abe welle. Was isch los mit dem Madeleine?»

		«Äbe. Juscht wäge däm chumen i. Aber villicht weisch du no meh als i. — Los, wettisch du mer nid morn dy Wage gä? — Es isch eso ungschickt, daß ds Rosine keini Roß meh het.»

		«Was hesch du vor?»

		«Du wirsch lose!»

		«Chumm, mer wei chly i ds Peristyle ga sitze.»

		«Stell der vor, daß ds Madeleine à tout prix morn am Morgen i das Ortbüehl ufe wott.»

		«I bitte di!»

		«I ha geng gseit, me sött sech in acht näh vor däm Sigmund Wagner. Wenn er nid en Intrigant isch, so isch er e Stürmi. Afin, es schynt, er heigi dem Madeleine nes Message bracht, was 268 weiß i. Sicher isch, daß er ihns komplett ds under obe ta het. I cha gar nüt meh mit ihm afa. Er het ihm gseit, der alt Vincenz sygi i allne Zueständ, me wüssi kei Stund, öb er sech nid es Leid atüej. Jitz het das arme Chind di förchterlechschte remords. Ja, i cha dir säge, so han i’s de no nie gseh. Und es het sech nid la calmiere, bis i gseit ha, guet, morn gang i mit ihm i ds Ortbüehl. Es wär alleini gange, du channsch mer’s gloube, über Stock und Stei.»

		«I bitte di, Cecile! — Ja lue, i weiß halt doch nid. Me hätt ihm sölle der Wille tue. I däm Punkt isch dä guet Gabriel lätz brichtet gsi. I han ihm no gseit, dä sälb Tag, wo di Komedi isch gsi hie obe mit dem Franzos: ‹l’amour est en marche, et vous ne l’arrêterez pas.› Fascht der Chopf abgrisse het er mer; aber i ha doch rächt gha.»

		«Hätt me ne la mache, ’s wär besser usecho.»

		«Wän?»

		«E der Gabriel.»

		«Du wirsch mer doch nid wellen agä, dä heigi einisch i sym Läbe nid düregsetzt, was er sech i Chopf ta het! — Afin, my Wage channsch ha. Wenn weit der fahre?»

		«Früech, früech. Es wird mer sünsch z’heiß.»

		«Was wottsch ihm eigetlech de säge, dem Vincenz?»

		«Houptsächlech lose, was är seit, möcht i.»

		«Du weisch es ja.»

		«Scho, aber i gloub, wenn i ne sälber gsäch, i chönnt ne d’Sach doch besser mache z’begryffe.»

		269 «Oder är di», seit d’Frou Therese zu sich sälber, und si het Müej, im Gedanken a di Begägnung zwüsche der Maréchale und dem Ortbüehler, ihres Lache z’verstecke.



		Am andere Morge, gäge di Zächni, isch d’Allmedinger Gutsche mit dene zwo schwarze Dame vor em Hoftor vom Ortbüehl aglanget. Ds gwunderige Mädi het se vom Brunnen uus ghöre cho, het d’Händ am Fürtech abtröchnet und isch am Tor gstande, no gäb der Wage ghalte het.

		«Isch der Herr Wagner daheim?»

		«Der alt Herr Wagner?» fragt ds Mädi. «Dä isch im Bett, er isch neue so nüt zwäg.»

		«Natürlech der alt Herr. Der jung wird dänk wohl nid da sy», seit d’Frou de Chateauvieux.

		«Äbe wüsse mer nid, wo-n-er hi isch. Er isch nächti heicho. Si hei neuis gha zsäme, är u der Papa, u dernah isch er grad ume furt. Der alt Herr isch äbe grüüsli im Chummer.»

		«Wart», seit d’Maréchale zum Madeleine, wo mit großen Ouge dem Mädi zuelost, «i will gschwind ga luege.» Si isch scho zum Wagen uus und geit dem Meitli vora zur Hustüre, wie wenn si hie daheime wär.

		Da gsi und grad ume furt! Myn Gott! Er isch da gsi. Er mueß grad hinder sym Brief härcho sy. Also het er druuf grächnet. Und grad ume furt. — Was han i agrichtet? Im erschten Ougeblick isch ds Madeleine wie sturmgschlagen i der Gutsche gsässe. Erscht nah-ti-nah het es sech chönne vorstelle, 270 was nächti hie müessi gange sy. Und du het es welle ha, es heigi daheim gspürt, daß öppis lätz sygi. Drum syg’s der ganz Tag so i neren Angscht und Urueh gsi. Was söll i mache? Der Maréchale nachen i ds Huus? Aber was söll i dert? Emel afangen us däm Wagen use. Es isch ihm vorcho, wie wenn’s da uf mene Grüscht oben aller Wält usgstellt wär, wie wenn men ihns vo allne Syte würdi agaffe. Und het doch numen eis Bedürfnis gha: sech verstecken und bätte. Was bätte? Für wän? — Der lieb Gott söll es Unglück verhüete! I mueß use, furt! Furt, bevor si umechunnt. Wie i nere Todesangscht springt’s use, luegt vüre, hindere, ds Gäßli uus. — Der Gutschner, wo scho halb ygschlafen uf em Bock sitzt, luegt umen und weiß nid, was er dervo söll dänke, wo d’Jumpfer Herbort undereinisch wie ghetzt ds Bort uuf louft.

		Ds Madeleine het es Müürli gseh und louft druuf zue. Bald steit’s vor der Brächhütte. Das isch ja nes Chämmerli wie gwünscht. Drinn isch es. Hie gseht’s niemer. Uf d’Chneu und ds Gsicht i den Armen a der Muure. «Hilf mer, hilf mer, daß es keis Unglück git!» Das isch alles, was es vürebringt. Und geng und geng wieder ds Glyche. Und es zitteret und schluchzet: «I ha’s ja nid welle. Was chan i derfür? Warum han i nid ehnder heiter gseh?»

		Undereinisch fahrt’s zsäme. Los! Nid emal hie ungstört. Es chunnt öpper. Wo mueß i no hi, daß si mi nid erwütscht? — Oder isch es der Gutschner? Si sueche mi. Chuum isch es wieder uf de 271 Füeß, der schwarz Rock no voll Hanfgfräs, ds Gsicht bald chrydewyß, bald glüejig rot, ghört’s d’Schritte scho ganz nach, schwäri, überleiti. Es sy Schritte, wie se-n-eine tuet, wo weiß, was er uf ds Spil setzt.

		Da steit er — der Xandi.

		Zwöi Härz wott’s verspränge. No flackeret i de nußbruunen Ouge der Unwillen über d’Störung und i de graue vom Xandi das Härzweh, wo ne Ma ganzi Nächt cha umenand jage. Und drum di Stilli. Keis Wort.

		Aber uf eismal glahret d’Liebi uuf. Wie Rueßwulke fahrt’s uf allne Syte dervo, und under em dürsichtig blaue Himmel lige sech zwöi i den Arme. Es isch emel o ne Chraft i denen Arme, wo sech um ds Xandis Bruscht lege. Und är het zum erschtemal sit der Änglischbärgegg wieder dä Chopf i de Hände — dä Chopf! ’s git numen eine so. Und er drückt sys wätterherte Gsicht i di guldige Chrusle.

		Es cha geng no keis rede. Ds Madeleine briegget numen und het doch ds hälle Lachen im Gsicht, wo’s wieder und wieder uf di breiti Rovereanerbruscht drückt. Und wo si ändlech beidi wieder gseh, was um se-n-umen isch, uf der einte Syte di usbrönnti Brächhütte, uf der andere di währschafti Dachfirscht vom Ortbüehl mit de wyße Chemeni zwüsche de großen Ulme, da chunnt se beidi ds Lachen a, das Lache vo z’innerischt inne, wo eim vor Wöhli wehtuet und wo men eigetlech nid weiß, warum’s ein achunnt.

		272 «So», seit der Xandi ändlech, «jitz het sech hoffetlech d’Haselmuus zum letschtemal verschloffe.»

		«Emel allei zum letschtemal», meint ds Madeleine und luegt z’ringsetum, wie wenn’s scho wieder es Guggeli zum Verstecke suechti. Dem Xandi sy nächschte Gedanken isch der Papa Wagner gsi; aber ds Madeleine het grad gseit: «Nid, so lang si dinnen isch.»

		«Wär?»

		«D’Tante Cecile.»

		«Ja isch die mitcho?»

		«He ja. Überhoupt, i mueß Ech jitz no säge...»

		«Aber wo? — Wei mer da obe düren oder undenum i ds Gartecabinet?»

		Da düte dem Madeleine syni Ougen uf d’Gutschen und lache. — O, das isch wieder di alti Haselmuus! Är begryft. — Het nid är se geng am beschte begriffe? Im Sturmschritt geit’s i ds Gäßli und hui i d’Gutsche.

		«Furt!» Zwo Händ düte dem Gutschner graduus. Dä macht es mordiodumms Gsicht mit hundert «ja, aber» drinne. Aber der Herr Houpme versteit sech uf ds Befäle, und dem Gutschner geit e Stumpen uuf. Miera, dänkt er, es isch eui Sach. Und scho louft der Frou Theresen ihre Freibärger, daß ds Gäßli stübt.

		Erscht jitz hei si Zyt, enandere ds Hanfgfräs abz’läse, är dem Madeleine ab em schwarze Rock und äs, was es ihm a di chornbluemeblaue Rovereanerhosen aghänkt het.

		«Isch me wohl i settige Schueh?»

		273 «Warum nid?» — Der Xandi het ungarischi ängi Hosen und höchi Schnüerschueh drüber treit. — «Es isch ganz e gäbigi Ordonnanz.»

		Aber du hei si sech du Wichtigers gha z’säge. Und z’erzelle wäri gnue gsi, für um e ganze Thunersee ume. Aber so hei si’s doch de nid gmeint.

		Underdesse het d’Frou Maréchale Glägeheit übercho gha, z’dänke, der «Gerächte müessi halt vil lyde», emel so lang si sich sälber für grächt agluegt het. Daß da keini weichhärzige sentiments z’ärnte syge, het si grad gmerkt, wo si di spitzigen Ouge zwüsche de Bettumhäng vüren uf sech gspürt het. Aber so, wie’s du cho isch, het si sech’s doch nid la troume. «Il était malhonnête et indigne», het si speter z’Allmedingen erzellt. Und wenn si’s nid welle gloube, ihri Fründinne, so sölle si ds Mädi ga frage. Nei, dert het der Escharpe-Zouber nid welle patte, sünsch hätti ds Mädi nid der Cherzestock vom Nachttischli ganz verpölet bi der Tür am Bode gfunde.

		D’Frou de Chateauvieux isch nachhär i d’Chuchi ga nes Glas Wasser heusche. Ds Mädi het schier e Chlupf übercho, so verschmeiet het di armi Frou usgseh. «Wartit», het’s gseit, «es sy da no Tröpf vo färn nache.» Und gäb si het chönne wehre, het si ihres Glas mit gäälgrüene Wülkli drin i der Hand gha.

		«Merci», het si gseit, isch i Hof use, het ds Glas hinder e Brunne gläärt und früsches Wasser gno. Währed si mit vüregstrecktem Hals trinkt, für der Rock nid z’netze, und di anderi Hand mit 274 dem Naselumpe wyt vo sech reckt, schilet si über ds Glas uf ds Gäßli, ob nere nid ds Madeleine bald z’Hülf chömi.

		«Ciel! — Was isch das?» Der Wage furt! Si geit ds Stägli uuf, ga luege. Villicht isch er nume bis hinder e Spycher gfahre. Nüt — wyt und breit kei Möntsch im Gäßli. Si geit zum Lächehuus. Villicht het er ygstellt. Es würd ihm ganz glyche, wo-n-ig ihm doch gseit ha, z’warte, bis ig umechömi.

		D’Frou Balz het gmerkt gha, daß öppis los isch im Herrestock, und, wenn si sech scho nid derfür gha het, si well d’Gwundernase fuettere, so het nere doch niemer chönne dervor sy, vor em Huus Rüebli z’putze.

		«Heit Dir nid gseh, wo my Wage higfahren isch?» fragt d’Maréchale. Ds Eisi steit uuf und seit: «He, ds Gäßli uus sy si gfahre, gägem Dorf. Ds Lisebeth het welle ha, der jung Herr sygi mitgfahre.»

		«Wele junge Herr?»

		«E der Herr Alixander.»

		«Dir syd nid gschyd! I ha gmeint, er sygi furt?»

		«E ja äbe, mir hei’s o gmeint, aber...»

		«Aber i bitten Ech. — Wo sy si hi? — Wo sy si hi?»

		«I weiß es wäger nid. — Lisebeth, chumm säg! Du hesch es ja gseh, wo si furt sy.» D’Frou Balz geit um en Egge, für dem Lisebeth ga Bei z’mache.

		Underdesse reicht d’Frou de Chateauvieux nes wyters Glas Wasser am Brunne. Derzue brümelet 275 si: «Un enlèvement, un véritable enlèvement! On nous a tendu un piège.»

		Ds Lisebeth chunnt ändlech zum Vorschyn und seit: «Me gseht se dert äne fahre. Luegit dert! Si sy numen i ds Dorf ga chehre, u jitz fahre si dür d’Aumatte der Zulg nah abe gäg der Bärnstraß.»

		Alli drü sy uf d’Terrasse vor em Herrehuus. Ds Mädi isch neuen undereinisch o da gsi. Ja ja, dert tschädere si dervo. Di rote Radspeiche zwirblen i mene luschtige Stoubwülkli under den Öpfelböum. Zum erschtemal begryft d’Maréchale, daß e Hund längs Stück so a mene Rad cha nachebälle. Es geit und zwirblet und zwirblet und geit. Und me cha’s nid stelle. Uuf und dervo. Wäge de Böum gseht me nid emal, wär drin sitzt. — Aber me weiß es ja. — Jitz het er, was er wott, dä unartig Gritti, wo da oben i der Eggstube hueschtet.

		Si seit keis Wort, d’Frou Maréchale. O si het glehrt an sech ha, i ihrem agitierte Läbe. Aber en alti Burefrou, ja sogar es gwunderigs Mädi und es jungs Lisebeth bruuche nid es Längs und es Breits i Worte, für usez’schmöcke, was da vor sech geit. Isch nid neuis los gsi di Tage, im Herrestock? Es Cho und Gah und Gsichter — Gsichter! U das Gutschli u der jung Herr wieder im Land. Un e Herretächter i däm Gutschli, gar tüüners e hübschi. U di vürnähmi Frou da. Eh weder nid sy si deren ertrunne. Es isch ere grüüsli nid rächt, me gseht ere’s öppe vo wytem a.

		276 Ganz vo sälber sy si wieder usenandere cho. D’Maréchale isch z’üsserischt rächts uf der Terrasse blibe, schwarz und still wie nes Eibeböumli. Di anderen alli sy gäge Hof zrügg.

		«Wär isch si o, die?» fragt ds Lisebeth.

		«I cha ’re miseech der Name nid gä», seit ds Mädi. — «I chume nid drüber, was gangen isch. Vori isch si dobe gsi bim alte Herr. Aber es isch nid guet Wätter gsi.»

		Si sy um en Egge. D’Maréchale überleit und weiß sech kei Rat. Si duuret sich sälber und verchlagt ds Madeleine. Das hätt ig ihm jitz nid zuetrouet. Es het sech doch guet agla, seit si sech. Merkwürdig, wie de undereinisch der alt Möntsch wieder cha erwache. Vor füf Jahre, ja vor drüüne no, hätt ig ihm’s allefalls zuetrouet. Aber jitz, na dene letschte Monete — nei! Und sech vis-à-vis vo mir so vergässe! — Eifach unerhört. — Was söll i jitz mache? Um nes anders Fuehrwärk uus und hei ga brichte: «Si sy mer dürebrönnt?» — Mueß i ne di Freud ga mache? Ds Rosine und ds Therese finde sech mit dem fait accompli ab, das weiß i nume z’guet. Ds Therese het ja geng im stille druuf zellt. Und ds Rosine wird nüt sägen oder schmählen und im gheime Gott danke, daß ihm ds Madeleine däwäg der Chummer abgno het. Blybt nüt meh als d’Schadefreud über mi, wo sech wie niemer sünsch um das Meitschi plaget het.

		D’Maréchale de Chateauvieux isch e frommi Frou worde gsi — z’grächtem fromm, aber si het 277 der alt Möntsch no gruusam guet verstanden und het no lang nid glehrt gha hert sy mit ihm. Und dä alt Möntsch, wo geng Hunger und Durscht gha het na Freud und Heiteri, na guet Dastah und Reschpektiertsy, dä het jitz uf der Ortbüehl-Terrasse, wo’s trotz allem geng no chly na der schönen alte Zyt gschmöckt het, wieder afa rede mit nere. «Und du söttisch jitz allei d’Chöschte trage vo däm Streich und di einzigi sy, wo nüt gmerkt het? Bisch nid grad du albe die gsi, wo ds Gheimnis hinder dyne schönen Ougestärnen und na jedem coups ds erschte Lache gha hesch? Isch jung sy mit de Jungen e Sünd?»

		A däm Garn spinnt di einsami Frou uf der Terrasse no, wo me wieder Wagereder uf em Gäßli ghört. Si geit i ds Cabinetli am Änd vo der Terrasse, güggelet a den Ulme vorby. — — — Es sy se. — Ja, da hei mer’s. Es isch halt doch ihri Art. — Und wohär hei si die? — Wohär? — Wartet nume! I will ech, euch zwöine!

		Si setzt sech im Cabinetli uf d’Ussichtsyte, wo’s offen isch, stellt der Ellbogen uf ds Balüster, leit der Chopf i d’Hand und lat ihri Ängelsougen i ds Oberland spaziere. Di linggi Hand lyt mit dem Naselümpli uf em Chneu, so wie wenn si grad erscht no Träne tröchnet hätti. — Ja, so — so isch es guet. So tät me’s male. Und jitz d’Ohre gspitzt!

		Der Wagen isch hinder ds Huus gfahre, und nid lang geit’s, so ghört me dobe, i der Schlafstube vom alte Herr, Stimme. Aber es isch nid müglech, öppis z’verstah. Zerscht begährt er wieder uuf us 278 sym Himmelbett vüre. Du wird’s undereinisch totestill. Der Xandi seit öppis, und jitz, chuum daß me’s ma ghöre, ds Madeleine. Und jitz rede si alli dürenand. Der Alt seit: «Wohl wohl, i wott uuf.» — Wyter isch nüt z’verstah. ’s isch wieder still dobe.

		Was mache si ächt jitz? — Aha. Dert wird öppis läbig, am äneren Änd vo der Terrasse. D’Frou Maréchale blybt still wie nes Gmäld. Si chöme derhär, e Flimmer vo Glück vor de Füeß. Jitz sy si da wie zwöi Chinder, wo nid wüsse, öb si zur Tür yne dörfe.

		Da dräjt si der Chopf i der Hand, nume ganz wenig, und git nen e Blick, unsäglech wehlydig und stolz.

		Und es isch cho, wie’s het müesse. Der Xandi isch a ihrer Schönheit bstochen und weiß nid wyter. Er isch mit dem gheime Vorsatz cho, sys Rächt cavalièrement z’verfächte, wenn d’Maréchale öppe sötti welle Gschichte mache. Jitz gseht’s aber ganz anders uus, als er erwartet het, und zum erschtemal i sym Läbe lat er i nere Verlägeheit sy künftigi Frou vora.

		Die hingäge het scho dütlecher gspürt, was hinder däm marmorchalte Gsicht vo der Maréchale lyt. Sit Grächwyl het ds Madeleine nüt als Schulde gmacht bim Härz vo där eltere Fründin. Da isch aständigerwys nüt meh gsi z’wellen als Appäll a ihri religiösi und wältlechi Ytelkeit. Nid daß es settig Sachen überleit hätti. Bhüet is, was dänkt e Brut im erschte Glück! Aber es müeßti 279 nid am Jupon vo der Maréchale-n-ufgwachse gsi sy, hätt’s es nid i der Nase gha, wie me der Frou mueß cho. Es macht wortlos di Reumüetigi, chneulet nere vor d’Füeß und leit nere d’Armen um d’Taille. Aber chuum uf de Chneu, het’s der Chopf uuf und lat di früsch glänzige Haselnüß uf se los. «Gäll, i ha der’s wüescht gmacht», seit es, «aber eigetlech» — und dermit sitzt es nere-n-uf der Schoß, nimmt ihre Chopf, wo geng no uf d’Syte luegt, i d’Händ und chüschelet nere-n-i ds Ohr — «eigetlech isch es e Streich ganz à la Maréchale de Chateauvieux — oder nid?»

		D’Frou Maréchale gspürt, wie nere das früsche Glück dür March und Bei rünnt und cha nümme länger widerstah. Und jitz chlepfe d’Müntschi, daß der Xandi afange findt, es tät’s jitz. D’Haselmuus merkt’s, und — hai — het er se-n-am Hals. So, das gfiel ihm scho besser; aber geng weiß er no nid rächt, wie mache mit der Maréchale. Si gseht’s und chüschtet di Not i volle Züge.

		«Eigetlech», seit si ändlech im ganze Gnuß vo ihrer Begnadigungsmacht, «hätt i alle Grund, Euch z’hasse, wil Dir mer mys Chind stälet, aber ihm z’lieb vergiben ig Ech’s.» Si streckt ihm der Handrügge dar. Jitz mueß er, der Grenadierhoupme. Ds Madeleine gumpet fascht a d’Dili vor Freud ob där Demüetigung. Me ghört völlig dem Xandi sys Rückgrat gyre. Langsam und fyrlech geit das baise-main vor sech. Descht luschtiger tönt der Tätsch, wo-n-er zum Lohn vo ds Madeleines übermüetiger Fuuscht uf e Rüggen überchunnt. «Für 280 di längi Geduldsprob!» seit’s. «Und no eis und no eis. So.»

		«Sy mer jitz balanciert?» fragt der Xandi. «Eigetlech, wenn doch es jedes öppis het z’‹eigetleche›, chönnt i de o frage, was überchumen i de für my Geduldsprob?»

		«Wettigi Frag!» lachet d’Maréchale. «Di begährtischti Frou im ganze Land.»

		«Dir heit rächt.»

		«Ja, wartet nume, Xander, mer sy no nid fertig», fahrt d’Maréchale furt, «chömet, sitzet dahäre! Ganz ohni Bedingunge chömet Dir nid dervo. Und wil doch leider Gotts ekei Mama emewäg isch und kei Papa — ja ja, e Schwigervatter hätti Euch gar nüt gschadt — so machen ig Ech d’Conditione. Dir kennet d’Haselmuus vo Anno dennzumal, aber ds Madeleine Herbort, wie-n-es jitz isch, vo däm wüsset Der no nüt. Dir überchömet zu allem andere de no ne frommi Frou, und i erwarte von Ech, daß Dir das reschpäktieret und daß Der Sorg heit derzue. I weiß nämlech, wie’s d’Manne mit dene Sache hei. I junge Jahre wüsse si nid, was dermit afa, und wenn si alt wärden und gärn d’Hand dernah usstreckte, wei si nid der Name ha und geniere sech. Erscht grad bevor me ne der tannig Kaput chunnt cho amässe, sötti se de albe der Pfarrer no hurti hurti cho überelüpfe. — Säget mer nüt, i weiß, wie’s geit i der Wält. Aber i hoffen einewäg. Dir verschüttet de Euer Frou nid öppe ds Ölchännli.»

		281 «Im Gägeteil», seit der Xandi. «Schänket mer de numen y.» Dermit macht er mit syne Hand es Chacheli und streckt’s dem Madeleine dar. Das mueß lache — wägem abgschossne Finger. «Es rünnt», seit’s.

		«Quelle horreur!» schmählt Maréchale. Aber der Xandi tröschtet: «Das macht nüt. So überchöme de no anderi öppis dervo.»

		«E nu, da heit Der rächt. I hoffe, vo Euem Huus gang de Läben uus. Es wär nötig.»

		So het du no nes Chehrli eis Wort ds andere gä. Und wie länger me zsäme gredt het, descht weniger hei si begriffe, warum ’s eso lang heig müesse duure, bis di zwöi heige dörfe zsämecho. Si hei’s emel nid welle Wort ha; aber z’innerischt innen isch ne doch es Liecht über di Geduldsprob ufgange.

		Der Xandi het mit dem Mässer uf e Tisch afa ychritze: «mundus regitur Dei providentia...» und di andere hein ihm ob allem Rede zuegluegt. Si sy am beschte dranne gsi, wo’s obenabe rüeft: «Xandi!»

		Me springt uuf. Der Papa steit am Fänschter.

		«I will ga luege», seit der Herr Houpme.

		Da het er du chönne gseh, was e großi Freud verma. Der Papa Wagner isch wie nen umgchehrte Händsche gsi. Vo geschter am Abe här het der Xandi nüt als di uheimelig bittere Blicke vo sym Vatter im Bsinne gha. Und jitz het er bereits wieder glachet und i syne Bureauschublädli umegnuschet, für us em Nachlaß vo syr Frou nes bijou 282 vürez’sueche, wo-n-er dem Madeleine chönnti um e Hals hänke. Er het zwar geng no gschumpfen über alles Mügleche; aber der Xandi het das gkennt, es isch ds sicherschte Guetwätterzeiche gsi.

		Ändlech chunnt er mit menen abgschossne Läderetui a d’Heiteri vüre: «Wei mir ihm die gä?»

		«He ja», meint der Xandi. Es sy zwo als Ohrebhänk gfasseti Pärle gsi.

		«Nei, das passet nid», brümelet der Alt und wirft das Druckli wieder i sys Ghältli. Derfür chunnt er mit nere guldige Brosche, wo hinder Glas uf blauem Fonds us Älfebei es ganzes Grabmal mit nere Truurwyden isch usgschnitzlet gsi.

		«Das da?»

		«E ja, ’s isch o nätt.»

		«Non. Was isch druff?» Er het’s uf Armslängi vo sech. «I gseh’s nid.»

		«Es Monumänt.»

		«Es Monumänt? Dumm!»

		Di Brosche flügt i ds Schublädli. Derfür chöme d’Pärle wieder vüre. «Het si nätti Ohre?»

		«’s isch alles nätt a nere.»

		«Du hesch es offebar no gar nid gseh. Afin. Nimm se. — Und jitz sött me für ds Ässe luege. Es dunkt mi, es wär scho lang nache.»

		«Ja, i will gah.»

		«Nei nei, i gange scho, du versteisch nüt vo däm. Aber los! Was söll i jitz mache? Sacre double, was hesch eigetlech de im Sinn? I mueß de halt mit däm Notari ga rede. Oder wei mer bim Verchoufe blybe? — Hilf mer da. Di donners 283 Chnöpfli machen eine schier ds hindervür — aeh!»

		«Ah, Papa, machet Ech wäge däm Verchouf keini Sorge, ’s isch i der Ornig.»

		«Comment i der Ornig?»

		«I bi dä Morge bim Notar gsi und han ihm gseit, wenn verchouft sy müeß, so syg i der Chöufer.»

		Uf das hi stellt sech der Papa häre, grad wie ds sältmal im Rotache-Wald, wo-n-er gmerkt het, i was für mene Schlitte daß er heifahrt. Lang findt er keini Wort. Ändlech zwüsche Töubi und Lache seit er:

		«So? Du Chöufer? Mit was? — Sapristi! Afin, es geit zum Räschte. — Du hesch ja no gar nid chönne wüsse... Überhoupt! — I bi ganz sturm. — Wie isch eigetlech das vor sech gange? Vorgeschter chunnt men is cho säge, es syg uus und fertig, und hütt bringsch mer se-n-als Brut i ds Huus. I weiß afange nümme, wie das i der Wält zue- und härgeit.»

		«I ha o gar nüt gwüßt, nüt anders, als daß i nid ha welle d’Schuld sy, daß Dir müesset ds Ortbüehl verchoufe. Drum bin i uf guet Glück zum Notar gange. Di ganzi Nacht bin i am Hombärg umenand gfahre, für mer z’überlege, ob i wieder zum Regimänt well oder was sünsch, und am Morge bin i halt ga Thun yne, und wo-n-i heichume, gsehn i der Wagen im Gäßli stah und ds Madeleine ds Bort uuf loufe. Da han i dänkt: so, du chunnsch mer rächt. So isch es gange.»

		284 Der Papa schüttlet der Chopf: «Fitze sött me di vo Rächts wäge; aber so gfallsch mer. — Es het viel bruucht, bis du dy Vortel erlickt hesch. Und Glück hesch o meh als Verstand. — Aber mit allem däm weiß i no einisch nid, wie das gangen isch. I meine... so vo sälberem gscheh doch settig Sache nid. I ha nie so öppis erläbt.»

		Der Xandi lachet. «Settig Sache chöme vo sälber, wenn me — gueti Fründe het. Der Sigmund isch z’Allmedinge gsi und het dert ds Madeleine erwütscht.»

		«Jaso! I ha doch welle ha, irged e Häxemeischter müessi derhinder gsi sy. — Ja ja, dä Mündi. Da gseht me grad: Wär nid vor der malchance kapituliert, däm gratet’s. Am Änd isch d’Wält no nid so verhunzt, wie mer gmeint hei! Was isch o für Zyt? — He z’Donnerli! Scho bald Eis. Säg, i ha de no vo däm Clos du rocher, weisch. Dä hei si nid gfunde, d’Franzose. Du chönntisch de nes paar bouteilles ufereiche. — Ja und du, wie isch du das wyter gange? Wie syd der du uf d’Idee cho, das Fahri um ds Guet ume z’mache? Ds Madeleine wird sech schön bsägnet ha ob däm Zuestand!»

		«Me achtet’s nid eso, wenn...»

		«Me verliebt isch, hä? Ja, du chönntisch rächt ha. — Aber und jitz? Was stellsch der eigetlech vor, was jitz gah söll?»

		«Vor allem mueß i halt de no einisch zum Regimänt, ga der Abschid heusche. Das het nüt uf sech, wil der Roverea sälber abdanket. Underdesse 285 mueß me der Chlöusi mache häre z’cho. Er risquiert ja o nüt meh, jitz, wo d’Franzose furt sy. Mer wei dä nachezieh. Das git de ne Meischterchnächt.»

		«Aha, so? E Meischterchnächt. Nid übel. Einschtwylen isch er no Chüejerbueb. Und de der Meischter? Wär spilt de Meischter?»

		Jitz hei di chalte blauen Ouge wieder gstoche wie Dörn.

		«Säg, wär söll de Meischter sy?»

		«Dä müesset Dir de halt no nachezieh, Papa!»

		«So? Mhm, äbe. — Ja nu, mängisch git’s us menen alte Soldat o no öppis. — Und wenn i jitz nümme mögti?»

		«Dir möget jitz de scho wieder.»

		«Meinsch? — Aber i will der öppis säge: i wott drum nümme. Weisch, zwee chönne nid regieren uf em glyche Guet. Vo hütt ewäg bisch du der Herr im Ortbüehl. I cediere der’s mit Huus und Hof, Schiff und Gschirr. Und i — i wott nume no zum Fänschter uus luege — luege, wie ds Läbe der neu Meischter nachezieht. — So, jitz gang zu dym Brütli. Und wenn i nache bi mit dem Ässe, so rüefen ig ech de.»

		«Papa...»

		«Gang! Mer wei nid e Komedi uffüehre.»

		Der Xandi het müesse folge, ’s isch ja nid schwär gsi.

		Chuum aber isch er dusse, so chunnt dem Papa Wagner z’Sinn, daß si ds schwärschte Problem vo däm Tag no nid glöst hei. Me cha doch nid wohl anere Dame der Cherzestock nachebängglen und 286 zwo Stund nachhär mit nere Gsundheit mache. — Wieder i ds Bett? Vo Rächts wäge wär i ja chrank. — M’m. Einisch agleit, gangen i nid so gschwind wieder. — Excuses mache? — Där Intrigante? Die cha jitz no chly warte! Si het mi z’toub gha.

		Er weiß no nid Rat, da chlopfet’s a sy Türe, uf ne ganz ungwaneti Manier.

		«Sacre double! Was söll i mache? Afin. Entrez!»

		Da zäberlet ds Madeleine ynen und macht e luschtigi révérence vor em angähnde Schwigervatter.

		«Herr Wagner, i hätt es Anlige. — Herrjere! — Ja, Eui Mädlen isch e bravi Seel; aber zu Euer Garderobe het’s schlächt gluegt. Nei aber o! Fläcken a Fläcke. Heit Der kei Eau de Cologne?»

		«I wüßt nid, für wän i guet schmöcke sötti.»

		Wie nes Windspil isch ds Madeleine i der Stuben umenandere gschosse.

		«Eh, da heit Der ja no nes halbvolls Flacon.»

		«So? Das han i nid emal gwüßt.»

		«Äbe. ’s macht mer Gattig.»

		Und jitz isch es hinder e Schwigervatter grate, het ihm Fläcken usgmacht, ds jabot zwägzupft, d’Chleider abebürschtet und sogar no ne Bürschtestrich über di dünne graue Haar ta. Di verwunderete blauen Ouge sy däm Zwirbel gar nid nachecho. Dänkt het er derby, so lätz syg’s nid, wenn di großi Putzete grad hie afaj, aber der Xander, wolle, dä wärdi de no merke, daß er e 287 Frou heig. Und gäb er nume cha merci säge, het er scho linggs und rächts es Müntschi uf syne läderige Backe.

		«So, jitz gfallet Der mer scho viel besser. Aber i bi nid wäge däm cho. Loset, Herr Wagner — oder darf ig Ech scho ‹Papa› säge? — d’Frou Maréchale wott absolut wyter, ga Thun, und mi am Abe wieder cho reiche. Es schynt, Dir heiget se hütt nid am beschten epfange. Aber es wär mer doch gruusam leid, wenn si mit däm Dorn im Härz hei müeßt. Wüsset Der, i verdanken ere halt doch viel. Zsämecho mueß me wieder mit nere. Tüet’s mir z’lieb und säget nes Wort vo excuses!»

		«Es dunkt mi, dir wäret beidi wöhler ohni die, Dir und der Xandi.»

		«Das macht mir nid Angscht. Aber i gloube, mir alli, o Dir wäret wöhler, wenn me das hütt no i d’Ornig tät. So ne brouille isch kei gfreuti Ehstüür. Und Dir wärdet gseh, wär se zur Fründin het, isch nid z’duure. — Es wär jitz alles so schön hütt. — Gället!»

		Dermit gspürt er dem Madeleine syni Händ wie Schüüchläder a sym alte Chopf und di große glücksälige Haselnußouge so nach vor sech, daß er nid näbedüre cha luege.

		«Mira.»

		Ds Madeleine fallt ihm um e Hals und zieht nen a der Hand use, d’Stägen ab und uf d’Terrasse. Dert blybt’s stah und lat nen allei wyter gah.

		Ob allem Wyterloufe gäge ds Gartehüsi verwirft er d’Händ.

		288 «I machen Ech myni excuses, Frou Maréchale», seit er. «I weiß, i bi würklech nid artig gsi dä Morge; aber begryffet, i myne Jahre, wenn me settigi Sache mueß erläbe, wie-n-ig i de letschte Tage. Ma foi, ’s isch gwüß nid liecht, z’schlücke. I hoffe, Dir nähmet mer’s dene Junge z’lieb nid gar zue übel.»

		D’Maréchale isch ihm ufrächt etgägecho, sobald si gmerkt het, was er wott. Sym Alter het si’s nid z’schwär welle mache.

		«Réfléxion faite, begryffen i, daß es Euch nid liecht worden isch, Eui Contenance z’bhalte. Und i hoffe, Dir wärdet o mi besser lehre begryffe, wenn Der de alles wüsset, Herr Wagner.»

		«Ja, i ghöre jitz de gärn no chly meh. Weit Der mer d’Freud machen und is bim Tisch Gsellscheft leischte?»

		Uf das hi het si sech la i ds Huus füehre, und ob ihrne Conversationschünschte het me du glücklecherwys gar nümme dra dänkt, vo dene vergangene Tage z’rede.



		D’Läbtig im Ortbüehl het wieder Atem übercho. Eis vo den erschten isch gsi, daß me nes Roß mit grade Bei gchouft het, damit der Herr Houpme ringer ga Märchlige chönni. Ob em Gedanke, daß es überäne, im Stock, well tage, het o d’Muetter Balz der Chopf wieder chly besser ufgha. No so gärn het si i Wachseldorn ufe Bscheid gmacht, der Chlöusi söll enanderena heicho, me hätti ne 289 z’bruuche. Scho zum drittemal het si’s la säge; aber der Chlöusi het kei Wank ta.

		Was isch o das, was Tüüners? het’s du afange gheiße. Me het dem Handel nümme trouet und bim Herr Wagner um Rat gfragt.

		«I mueß dänk sälber ga luege», het der Xandi gseit. «Häb nume nid Chummer, Eisi, i binde ne dem Roß a Stil, wenn er nid guetwillig chunnt.» Der Balz Bänz und syni Lüt hei uf de Stockzänd glachet, wo der Chlöusi ganz vo sälber het glehrt marschiere. D’Muetter isch fei e chly erchlüpft, wo-n-er am Abe dür e Hof ycho isch. «’s isch öppe guet, hei mer di versteckt. Selig Grenadier wäre ne de nes gfunges Frässe gsi», het si gseit.

		Und jitz het’s gheiße wärche. Mit Pflueg und Rüthoue het me derdür müesse, mängisch sogar mit der Achs, und dem Herr Houpme sys Roß het, wenn’s nid zwüsche Märchligen und Ortbüehl underwägs gsi isch, o müesse Vorspann leischte. Dem Papa Wagner isch es mit dem bloße zum-Fänschter-usluege no nid halb so ärnscht gsi, sünsch wär er nid grad derzuegloffe, wo si es Eichli am Bort ob der Brächhütte hei wellen usrüte.

		«Warum weit der mit däm z’Bode?»

		«Das ghört nid dahäre», het’s gheiße.

		«Wohl, das isch grad am rächten Ort. Das wei mer la stah zum ewigen Andänke. Es isch i der böse Zyt errunne. Und solang, daß es trybt, söll me dra dänke.»

		«Dir heit rächt, Papa», seit der Xandi. «Und 290 damit me’s nid öppe später umhout, wei mer e Däntsch dervor machen und es Wägli derzue.»

		So isch es du gmacht worde. Mit de Steine vo der Brächhütte hei si ds Bortmüürli drum zoge. Und so isch es blibe bis uf e hüttige Tag. Di Eiche gseht me vo wytem.

		Es het gsuberet vo Tag zu Tag. Aber d’Muetter isch nid zfride gsi mit ihrem jüngschte Bueb. Er isch nie z’grächtem bi der Sach gsi. Sogar der Xandi het mängisch dänkt: i ha mi verrächnet. Das git kei Meischterchnächt. Fascht all Tag isch der Chlöusi abrüelet worde, bald vom Papa Wagner, bald vom Xandi, bald vo der Muetter, und ds Lisebeth het ihm «Sturm» usteilt, so viel er het welle ghöre. Aber es isch alles an ihm abegloffe wie ds Wasser über d’Änte. Me mueß dä Bürschtel anders nachenäh. Er isch z’lang bi de Guschti uf der Weid gsi. E settige Bitz Chraft ma scho öppis erlyde. So het me Hienachen und dertnache dem Hofbrunne gredt.

		Einisch het men e ganze Sunntig lang der Chlöusi niene gwüßt. Niemer het sech g’achtet, wenn er furt isch und wohi. Am Mäntigmorgen isch er ume da gsi — aber emel ohni Schnatten und ohni Chatzejammer. Z’Mittag het ne du d’Muetter i ds Stübli gheiße. «Bueb», seit si, «du hesch es Meitschi im Gring. Säg ume ja. Es treit der nüt ab, z’lougne.»

		Der Chlöusi luegt uf d’Syten und chrauet sech a syne blutte Chüejerarme.

		291 «So?» fahrt d’Muetter furt, «i ha ’s doch däicht. Es het afe ke Gattig meh mit euch Buebe. Der enzig, wo mer bliben isch, u jitz geisch mer o no öppis ga ateigge, du. — Ja u jitz?»

		«E, i ha äbe däicht, i well der’s de säge.»

		«Du wirsch doch nid dra däiche z’hürate?»

		«He, we dir ds Meitschi rächt wär...»

		«Jä los, Bueb, es wird doch öppe nid scho müesse sy?»

		«I gloube’s nid.»

		«So? Gloube’s nid — gloube’s nid! — Da git’s ja de nüt meh z’brichte. We’s eso isch, so lasch mer’s nid hocke, weisch! Das hingäge tuesch mer de nid ane. — Jitz hesch es halt. Eh du myn Gott, was het me nid alls mit euch Buebe! — Wo isch es de daheim? Wäm isch es?»

		«He äbe het’s niemere meh. ’s isch halt es Arms. Aber es schaffigs, es bravs Meitschi, das channsch mer gloube, Muetter. Es isch bi ’ren alte Frou am Rouchgrat. Si wär ihm ds Vatters Schweschter.»

		«Es wird en arme Tropf sy. — Eh aber Bueb, Bueb! öppis Dumms eso! — Aber einewäg. Du lasch mer’s nid hocke, hesch ghört?»

		Mit däm isch d’Muetter Balz wieder a d’Arbeit. Jitz het aber si der Chopf nümme derby gha.

		Ds morndrisch het’s ds Lisebeth gwüßt. Und vom Lisebeth isch es i d’Chuchi vom Herrestock cho, und ds Mädi het nid Rueh gha, bis me’s i der Äßstube gwüßt het.

		292 Der Xander isch nid im Luun gsi, sech drüber z’ergere. Wenn’s numen e bravi Frou git, het er dänkt, und bi der nächschte Glägeheit, wo si zsämen allei bi der Arbeit sy, stellt er der Chlöusi z’Red: «Du wellisch la verchündte?»

		«Nid öppe, daß es sövli pressierti, Herr Houpme. Jitz, wo-n-i weiß, daß mer niemer nüt meh i Wäg leit, man i scho no chly gwarte.»

		«Warum hesch de d’Muetter im Gloube gla, es syg scho uuf und nache, du Dumme?»

		«Es isch drum ganz es arms Meitschi, es louft bluttfueß u het hingever u vorver nüt; aber es freins u schaffigs. Un i möcht eifach nümme sy, we das Änneli nid mys wurd. Aber Dir wüsset ja, wie d’Muetter isch. Si hätt’s nie zuegä, wenn i zerscht es Längs un es Breits um d’Stude gschlage hätti. U we si’s gsuch i sym armüetelige Chittel, si wurd sech bsägne. Wüsset Der, es isch drum de es hübsches. Da hieß es de no grad einisch: Un es settigs Taascheli bringsch du mer i ds Huus? Lueget, i kennen afe d’Muetter. — U das han i äben o gwüßt: niemale hätt si’s tolet, daß eine vo üs Bueben es Meitschi ließ la hocke. Drum han i se-n-im Gloube gla, es syg nümmen angers z’mache. Aber es isch nüt gange, Herr Houpme, Dir dörfet mer’s gloube. Dert isch no keine zuechecho.»

		«Du bisch mir eine, du! Einisch muesch es de der Muetter dänk doch zeige. Du hesch nere der Chlupf nume gspart.»

		«So wie-n-i se kenne, ma si das o no erlyde; aber i bin Ech guet derfür, we si’s einisch unger 293 em Dachtrouf het u gseht, wie’s d’Sach i d’Finger nimmt, so reut se de dä Chlupf nümme.»

		Natürlech het du der Balz Bänz vom Wachseldorn müessen Uskunft gä. Es syg en arme Gügger, das Änneli, het er brichtet, aber dür und dür es subers Meitschi, und vom Buechholterbärg bis uf e Gabelspitz wär niemer z’finde, wo-n-ihm nid wetti z’Bescht rede.

		A der Neuigkeit us em Ortbüehl het du bsunderbar ds Madeleine wohlgläbt. «Däm Änneli wei mer für Schueh und Strümpf sorge, wart nume!» het’s gseit. «Und im Früehlig git’s e Doppelhochzyt.» Z’zytewys hätti me fascht chönne meine, dem Madeleine sygi ds Chlöusis Änneli d’Houptsach am ganzen Ortbüehl. Währeddäm alles um ihns umen a syr Usstüür gnäjt und gschnyderet het, wie wenn es sälber nüt az’lege hätti, isch uf sys Gheiß bim Tischmacher z’Allmedingen es Trögli gschnitzt und mit allerhand Blueme gmalet worde. «Anna Barbara Balz * Eyer, Mähl und Schmaltz * Gäb dir Gott und Frieden * Weill du läbst hienieden», het’s im Fries über em Schlößli gheiße. Und mit Luscht und Liebi het ds Madeleine i das Trögli byget, was numen anere junge Frou cha Freud mache.

		Der Chlöusi het einschtwyle no nüt dervo erfahre. Me het de d’Sunnen i synen und ds Ännelis Ougen uf eismal welle gseh ufgah. Daß dä arm Bürschtel sech plaget het mit dem Gedanke, wie-n-er de sy Schatz söll i ds Ortbüehl abe bringe, ohni Schand z’erläbe, het men ihm wohl agmerkt. 294 Aber d’Muetter, wo hindenum o aller Gattig dänne ta het für ds Sühniswyb, het nen äxpräß la zable, und ds Mädi het der Momänt nid welle verpasse, wo-n-er de mit sym «halbblutte Fotzelmöntschli» derhärchömi.

		Jitz isch du undereinisch der Tag nache gsi, wo der Xandi zum Regimänt zrügg müesse het. Dasmal het me ne z’Märchligen und im Ortbüehl ohni große Chummer gseh gah. Daß er sech z’lang versuumi, isch nid gsi z’förchte, scho ehnder, daß er’s mit dem Chrame z’guet machi. D’Muetter Balz het ihm der tuusig Gotts willen aghalte, er söll emel de alls probiere, für nere der Chrischte heiz’bringe, und er het’s gärn versproche.

		Öppe zwee Monet het me scho müesse rächne für di Reis i d’Steiermark und ume hei, bsunders, wenn d’Uflösung vom Regimänt sech sötti i d’Längi zieh.

		Underdesse het men aber gnue gha z’dänken und z’mache, so daß d’Längizyti no isch z’ertrage gsi. Ds Madeleine het sech allerhand usdänkt. Wär’s na sym Chopf gange, so hätti me soz’säge grad chönnen a ds Hochzytsässe zuechesitze, sobald der Xandi umecho isch. Geng und geng wieder het es vo nere Doppelhochzyt gredt. Und d’Lüt hei albe gseit: «He ja, ’s wär luschtig.» Aber dra gloubt het natürlech niemer, so wenig daß me sech nume nie d’Müej gno het, drüber nachez’dänke, bis du a mene schöne Morge ds Madeleine mit mene fescht ballete «i wott» usegrückt isch. Ds Echo aber uf allne Gsichter z’ringsetum het g’antwortet: «Das cha me nid.» Büecher voll hätti’s 295 gä, wenn men alli Gägegründ gnotiert hätti. Afange het es sech vo sälber verstande, daß ds Madeleines Hochzyt z’Märchlige söll sy. Wie hätti me da di ganzi Balz-Familie sölle derzue näh? Da sy du vo der Maréchale bis zum Papa Wagner alli eis gsi.

		Ds Madeleine aber het gseit: «I wott, und wenn i wott, so wott i.» Und di andere hei dänkt: «Sapperlot!», hei aber afange gwüßt, daß Haselmüüs dür d’Wänd düre chöme, wenn’s ne drum isch. D’Märchliger-Muus het sech in aller Stilli düregnaget bis i d’Stube vo ihrem bewährte Chummerz’hülf, dem Mündi Wagner, wo jitz wieder z’Bärn säßhaft gsi isch.

		«Was Helge, was Helge!» het ds Madeleine gseit, wo-n-es ne gfunde het z’mitts i syne gsammlete Chunschtbletter. Er het alles copiert, wo-n-ihm i d’Finger cho isch. Me het zerscht müesse ds Ruehbett abruume, für der Jumpfer Herbort es Plätzli z’verschaffe zum Sitze. «Ja gället», seit er, «und z’dänke, daß das alles Ansichte sy us üsem Schwyzerland! Me möcht juze. Wenn doch o nume d’Lüt d’Ouge hätte derfür! Es isch schröcklech, daß me ne no mueß ga d’Nase druuf stoße. — Aber i wott Ech nid längwyle. Chan ig Ech mit öppis diene, Jumpfer Herbort? — Wenn heit der Hochzyt?»

		«Äbe wäge däm chumen i», seit ds Madeleine und brichtet sym Fründ, was es im Sinn heig. «Ratet mer!»

		296 Der Herr Sigmund het di gröschti Freud a der Gschicht vom Chlöusi. Er bruucht sech nid lang z’bsinne. Mit beidne Füüscht hout er uf e Tisch, daß syni Tuschchacheli gumpe. «I weiß öppis. — Bim Donner, i weiß öppis! Excusez! Aber das wär halt famos. — Z’Sigriswyl obe söttet dir Ech la zsämegä, bim Hälfer Chuehn. I sägen Ech, das isch Eue Ma. Und dernah chönnet der ja de i ds Ortbüehl abe ga ässe, di einten im Stock, di anderen i der Schüür. Wüsset Der, dir müesset nid alli a glyche Tisch tue. Dene Burelüt wär’s nid wohl derby. Gsundheit mache chönntet der einewäg zsäme.»

		«I ha’s doch dänkt, Dir wüsset en Uswäg. Dir syd halt e Häxemeischter.»

		«Das nid, aber wenn ig Ech mit öppis hälfe cha, so bin i zu Eune Dienschte. Söll ig öppe mit dem Hälfer Chuehn ga rede? I sägen Ech, das isch der Ma, wo Euch begryft und der Xander begryft und weiß, was es jitz bruucht.»

		«Wo isch de das Sigriswyl?»

		«Ja, äbe, obehär Gunte, ordli höch über em See. Und der Wäg isch de nid grad für Stögelischueh.»

		«Um so besser. Si chöme de chly vor en Ate. Grad rächt, wenn si’s chly müesse verdiene.»

		«Jä, i wett Ech nid öppis Dumms agä. Villicht chönnti men o anderswo...»

		«Nei nei, abgmacht! Hälfet mer de nume bim Xandi.»

		«No so gärn.»

		297 So het du gäge d’Mitti Heumonet alles mit Sähnsucht uf e Xandi gwartet, d’Muetter Balz, wil si der Chrischte grüüslech nötig gha hätti für d’Ärnt und sünsch i Hof und Stall, d’Verwandtschaft, wil er dem Madeleine hätti sölle Vernunft yrede, und ds Madeleine und der Herr Sigmund, wil er ds letscht Wort für ihri Idee hätti söllen i d’Waagschale wärfe. Ds Gwunderbänkli vo Märchligen isch wieder zu Ehre cho. Tag für Tag isch ds Madeleine dert ga näje, und wenn es bhertet het, der Wäg us em Tyrol i ds Ortbüehl füehri am Chrummholz vorby, so het es sech nid trumpiert. Am elfte Heumonet, am Morgen am elfi, isch es bi der großen Eiche, grad dert, wo der Herr Philipp Anton Saager dem Unggle Gabriel sys Komplimänt gmacht het, dem Xandi um e Hals gumpet. Der Wäg zum Huus isch grad läng gnue gsi, für dem Xandi z’brichte, was der Mündi agä heigi, und är isch Füür und Flamme derfür gsi. Aber du isch du afange d’Frou Rosine cho, und no gäb er der Wäg i ds Ortbüehl wieder het chönnen under d’Füeß näh, sy d’Frou Willading vom Ufgang und d’Maréchale vom Nidergang här i d’Linie grückt und hei dem Xandi, wie syr Brut, der Verstand rundemänt abgsproche. Mit «öppis Dumms eso» het ds Bombardemänt agfange, und mit «punktum, da wird nüt druus» het’s vorlöufig ufghört. Und zwüscheninne het ’s under anderem gheiße, me chönni doch nid mit gnaglete Schueh a ne Hochzyt, und der Herr Houpmen isch unartig gnue gsi, z’säge, synetwäge 298 chönne si barfueß oder i Kanonestifel cho. I der Chuchi usse het d’Frou Bäni gschwore: «Es geit ech myseech wieder usenand.»

		Nam Ässe het me d’Schlacht wieder ufgno, mit Erbitterung. Aber Sigriswyl isch Losung blibe, und di drei Parze vom tulipier hei dröjt: «He nu, so chönnet der de allei Hochzyt ha.»

		Ds Madeleine het sy Brütigam bis a Waldegge dörfe begleite. So wyt nämlech het me vom Huus uus der Wäg under den Ouge. «Puh», macht dert der Xandi.

		«Ja ja», antwortet ds Madeleine, «aber d’Houptsach isch, daß mer di erschti Schlacht gwunne hei. Gang red jitz mit dym Papa und mit dem Hälfer Chuehn.»

		«Hinecht git’s es nümme», seit er, «i chume z’spät ufe. Und de mueß i mer de zerscht no öppis anders ab der Seel schaffe.»

		«I bitte di, was?»

		«Das armen Eisi! I han ihm doch versproche, i bring ihm der Chrischte hei, wenn’s irged z’mache sygi. Und jitz, was isch mir passiert: wo-n-i i ds Regimäntsdepot chume — alles furt. Am dreiezwänzigschte Maie scho isch ds neu formierte Regimänt ga Triest abmarschiert, der Chrischte mit.»

		«O je, o je, das wird öppis chönne bim Eisi! — Hesch nüt meh chönne tue für ihn?»

		«Was tue? Er het halt kapituliert, währeddäm i hie gsi bi. Und vermuetlech sy si hütt scho uf Malta, wenn nid underwägs nach Egypte. Si sy jitz in änglischem Sold.»

		299 «Wenn i nume grad chönnti mit der cho, ds Eisi cho hälfe tröschte! Du Arme! I dänke de a di, weisch!»

		Isch es das Verspräche vom Madeleine gsi, wo dem Xandi ghulfe het? Jedefalls het er zum erschtemal so rächt gspürt, daß er nümmen allei isch i der Wält. Me isch ganz en andere Möntsch, het er sech underwägs geng wieder gseit, wenn me so ne Gspane het, me bruucht nid emal binenand z’grupe. No am glychen Aben isch er zum Eisi, het ihm frank und frei brichtet, wie’s gange syg, und probiert, ’s z’tröschte. Ab der Wält sygi der Chrischte mit däm no nid, het er gseit, einisch wärd er de der Wäg hei o wieder finde.

		«Warum isch er de nid mit Euch cho ds vordermal?» wott ds Eisi müsse.

		«I gloube, heizoge hätti’s ne scho, und i han ihm no zuegredt, er söll emel de nid öppe neus Handgäld näh, gäb i umechömm. Aber weisch was i gloube, er het sech halt dir nümmen under d’Ouge trouet.»

		«Eh, was het er de gmacht?»

		«He nüt; aber wil er der druusgloffen isch.»

		«U wäge däm hätt er si nümme hei trouet? — Du myn Gott! — Das isch mer jitz no ds Leidischte vo allem. Es Ching, wo si nümme hei trouet zur Muetter! — Nei, jitz man i’s de bald nümmen usgstah. — Das het mer jitz no niemer gseit.»

		Jitz het der Xandi o nümme wyter gwüßt. No lang isch er da i der Fyschteri under em Vorschärme 300 gstanden und het müesse luege, wie d’Muetter Balz uf em Bänkli i ihres Fürtech ynebriegget. Ja ja, vor nere Kompagnie, wo mugglet, blybt me stah, mit dem Dägen i der Hand, bis si wieder pariert; aber vo nere zsämebrochene Muetter cha sech eine nume wägstäle.

		«Verlüür jitz nid der Muet, Eisi», seit er no. «Der lieb Gott wird der wohl über das o no überehälfe.»

		«Ja», antwortet ds Eisi und steit uuf, und im Ynegah i ds Huus seit es vor sech ane: «Däich wohl, emel Euereine gwüß nid.»

		«Guet Nacht, Eisi!»

		Fascht uselache het er müesse, aber nid vor Freud, wo-n-er ändlech im Bett glägen isch. — «Doppelhochzyt! — Du hesch en Ahnung, Schatz.»

		Aber am andere Morge het d’Sunnen uf ds Ortbüehl und di ganzi liebi Herrlechkeit drum ume gschine. D’Dängelihämmer hei däggelet und d’Güggle hei gchräjt. Und wenn er scho geng wieder het müesse lachen ob der Idee vo Sigriswyl und vo der Doppelhochzyt, so isch’s ihm doch gsi, es müessi jitz dadüre, hälf, was well. Es het eifach öppis i der Luft dranne gstoße. Und der Xandi het no einisch ds Härz i beidi Händ gno und bim Déjeuniere dem Papa gseit, was di künftigi Herri vom Ortbüehl im Schild füehri.

		Das het du nes paar Öugli gä, wolle! Der Tisch isch nid breit gnue gsi, und der Xandi isch mit dem Stuehl e Ruck hindertsi.

		301 «Es mueß de schynt’s alles uf e Chopf gstellt sy», seit der Papa Wagner. «Sit wenn git z’Bärn der Brütigam ds Hochzytsdîner?»

		«Mir wetten äbe de keis großes Dîner.»

		«Das versteit sech vo sälber. I settigne Zyte stellt me keini Gaschtereien a. Das fählti sech no.»

		Nah-ti-nah isch di vätterlechi Zornbränten i ds Helte cho, und der Schwall isch i voller Breiti über e Xandi nidergange. Es het alli Gattig gmacht, es well nümme höre, bis ds ganze Dorf Sigriswyl mitsamt der Doppelhochzyt im Thunersee unde versorget sygi, wo-n-er am tiefschten isch.

		«Afin», seit der Xandi im Ufstah vom Tisch, «ds Madeleine chunnt ja de morn. Dir chönnet de sälber mit ihm rede, Papa.»

		«So, si chunnt ume?» Der Papa achtet gar nid, daß der Xandi nümmen i der Stuben isch. «Si chunnt ume? Mhm.» Er fat a uf d’Chutte spöien und mit der Serviette rybe, für Fläcken usz’mache. Und undereinisch gseht er sech im Spiegel und rupft am Chragen und am jabot ume. «Ja, sälber mit nere rede — sälber mit nere rede — i weiß scho, wie de das geit.»

		Bim z’Mittagässe fat du der Papa a: «Me mueß halt mit dem Eisi rede. — Und de das Sigriswyl? — Wär geit de dert ufe?»

		Und bim z’Abetrinke seit er: «Me chönnti, wenn ds Wätter guet wär, ds Ässen im Peristyle serviere.»

		Und so isch es wyter gange. Ds Madeleine het sy angähnde Schwigervatter gar nümme stark 302 bruuchen i d’Kur z’näh, wo’s du cho isch. I der Schüüren isch es weniger ring gange. Me het sogar e chly müesse d’Herrschaft spile, für d’Muetter zum Nahgä z’bringe. I eim Punkt sy der Papa Wagner und ds Eisi Meischter blibe: me well ekei Gregori. Still und eifach müeß es zuegah. Wenn’s ne so rächt sygi, het ds Eisi gseit, so well es sech nümme sperzen und probiere, sech z’freue mit de Fröhliche.

		No mängsmal het der Xandi zwüschen Ortbüehl und Märchlige hin und här müesse, bis alles isch abgmacht gsi; aber ändlech isch es derby blibe: am letschte Mittwuchen im Herbschtmonet het sölle Hochzyt sy. Wär jitz no am meischte gchummeret het, isch der Chlöusi gsi. D’Muetter het mit de Batze hindere gha. Wie het er da sölle chrame? Er het der Ougeblick gseh, wo-n-er sys Änneli barfueß müeß i ds Ortbüehl abebringe. Und wie neecher der Tag grückt isch, descht meh hei si nen ufzoge. Ob’s ächt es ganzes Gloschli heig? Emel öppen es paar Holzböde sött er ihm doch de zueha, es syg gar böse Wäg über d’Schwarzenegg abe. Strümpf, nu ja, vor em Ywintere bruuch’s am Änd no keini.

		Am Tag vor der Hochzyt het er’s im Wachseldorn obe sölle ga reiche, bi ds Balz Bänzes. D’Stärnschnuppe sy no gfahre, wo-n-er der Wäg under d’Füeß gno het. Roß het er keis mit übercho, wil alls, was Isen a de Huefe gha het, für d’Herrschaft isch parat gstellt worde. Eigetlech het der Chlöusi geng ghoffet, ds Änneli luegi de 303 no für Schueh, aber mit däm ewigen Ufzieh hei si ne nah-ti-nah ganz um alli Zueversicht bracht. Drum het er vor sym Abmarsch no heimlech dem Lisebeth syni Sunntigschueh us em Gänterli gno und im Wattseckli versorget. Liecht worden isch ihm der Wäg nid. Eismal über ds andere het er sech usdänkt, wie si’s de zsämethaft wellen agattige, für dene dunde ds Muul z’stopfe, und der bescht Troscht isch ihm geng ds Änneli sälber gsi. Wenn si’s de a der Arbeit gseje, wärd es se de scho gschweigge.

		Aber so wie hütt im Wachseldorn het der Chlöusi no nie der Näbel gseh usenandere fahre. Gar nid ume kennt er sys Änneli, wo’s da vor em Huus usse steit und der Wäg ab luegt. Vo Chopf zu Fueß isch es suber und neu agleit gsi, anere Buretächter z’trotz. Er het gar nid rächt zueche dörfe. Und de sy de no syni Bäseni dagstande, ds Balz Bänzes Meitscheni (‹di Affe›, het er dänkt) und hei zuegluegt. Erscht, wo ds Änneli sälber seit: «Gfallen i der öppe nüt?» chunnt ihm z’Sinn, was am Platz wär, und er nimmt’s obenyne.

		Er het sech ybildet gha, er bruuchi nume z’cho und chönni de mit ihm dervo springe. Aber so het’s Balz Bänz nid verstande. Me het se nid under em Trouf ewäg gla, gäb si i der Ornig sy gfuetteret gsi. Wo si du ändlech Hand i Hand gäge d’Südere zue gwanderet sy, het ds Änneli gseit, es düech ihns, es mangleti emel de nüt meh. Das syg Hochzytmahls gnue gsi.

		304 «Du hesch mi schön für e Narre gha», seit der Chlöusi und gschouet sys Brütli um und um. Aber vo de Schueh im Wattseckli het er nüt la verlute.

		«Ja weisch», antwortet ds Änneli, «we me Sunntig u Wärchtig guet ungerscheidet, so bruucht me de nid mit etlehnte Chleider z’Chilche. ’s isch wahr, bös gha han i mängisch, aber derfür han i glehrt, was Ornig isch.»

		Wo si vom Rain ob Stäffisburg zum erschtemal d’Firschte vom Ortbüehl zwüsche de bruungrüene Boumchrone gseh, het sech der Chlöusi mit mene Juzer kundta, es het ein dunkt, es sött es Echo vom Stockhorn umecho. Im schönschte warmen Abedsunneschyn chöme si i Hof. Me weiß nid, wär d’Ougen am wytischten ufryßt, d’Muetter oder ds Lisebeth oder d’Jumpfer Madeleine Herbort, wo mit ihrne Lüte vom Stock här chunnt. Grad währed dem Fyrabelüte hei sech di beide Brüt d’Hand gschüttlet. Denen allne, wo drum umegstande sy, isch es ganz äng worden im Hals vor Freud und Säligkeit.

		Druuf het ds Madeleine ds Änneli und der Chlöusi i Stock gfüehrt, für ne sys Trögli z’gä. Ds Änneli het gar nid begriffe, was mit ihm gscheht. Nie hätt es sech dahinde, am Rouchgrat, la troume, daß es einisch i sym Läbe so ungsinnet zu settige Sache chäm und däwäg under d’Herrelüt.

		Dem Chlöusi het me müesse säge, er dörf das Trögli nid numen aluege. Mitnäh, überetrage söll er’s sym Schatz. Es isch uf syr Achsle gsi, me het nid gwüßt wie. Im Usegah isch er dermit an allne 305 Türg’reis agschosse, so daß si-n-ihm nachegrüeft hei: «Hö hö, hübbeli!» Und bi mene Haar hätt er no vergässe «Dank heiget» und «guet Nacht» z’säge.

		Juscht währeddäm der Chlöusi im verschleikte dem Lisebeth syni Schueh isch ga under ds Bett stelle, isch e Gutsche mit dem Madeleine, der Tante Rosine, der Maréchale und der Frou Willading us em Ortbüehl abgfahre, ga Thun, i ‹Freiehof›. Im Stock sy nume di vier Herre Wagner zrüggblibe, der alt Herr, der Inser, der Sigmund und der Xandi.

		Ds morndrisch, wo di Wagner-Herre vor em ‹Freiehof› z’Thun vorgfahre sy, isch der Näbel no uf der Stadt gläge, me het nid emal ds Schloß und d’Chilche gseh. Vo der große Märchliger Jeukgsellscheft vo ehmalen isch niemer da gsi als ds Brutpaar, d’Maréchale und der Mundi Dittliger. Und alles schwarz agleit, eifacher nützti nüt. Ganz wehmüetig isch es ne z’Muet worde, wo’s ne so dütlech vor Ouge cho isch, wie anders ihri chlyni Wält jitz usgseht. Es wär nid no nötig gsi, ne ds Chämmerli z’zeige, wo der Schultheiß Steiger am Abe nam Grauholz drinne gleuet het.

		Der Chlöusi und sys büürsche Brütli mit dem letschte Rosechnopf us em Ortbüehlgarten im Chittelbrüschtli hei a der Schiffländti usse gwartet. Nächti no isch abgmacht worde, me fahri de i mene Ruederschiff bis ga Gunte. Aber di Froue vo Märchligen und Allmedinge, wo scho vo Afang a däm Plan nid hei trouet gha, wil me ja wohl 306 gwüßt het, daß einisch am Spiezerbärg änen es ganzes Hochzyt ertrunken isch; hei du uf alls ufe no bös troumet und erklärt, läbig bring me se nid i das Schiff. Grad luschtiger worden isch men ob däm nid. Aber der Herr Sigmund het wieder einisch Rat gwüßt. Das syg ja kei Sach, het er gseit, me chönni o uf menen andere Wäg ga Sigriswyl. «Wie mängs sy mer? Eis, zwöi, vieri, sächsi, achti, elfi, mit dem Herr vo Müline zwölfi. — Also mueß me für drei Wäge luege. Mer fahre ga Oberhofen und gange de vo dert z’Fueß über Äschlen ufe.»

		Di Dame hei o däm Vorschlag nid rächt trouet. — Het nid dä Mündi o d’Idee gha vo Sigriswyl? — Aber wo me gfragt het: «Ja, was weit der de sünsch?» het niemer öppis Gschyders gwüßt.

		Ds Madeleine isch der Meinung gsi, di beide Brutpaar ghören i erschte Wage. Aber oha! So öppis hätti me no nid erläbt gha. Kei Red dervo. Der Herr Sigmund het zum Nahgä grate, «’s isch gschyder», seit er zum Xandi, «sünsch fallt is no der alt Märchliger i d’Zügel — wär weiß!» So het du d’Haselmuus — zum letschtemal — mit ihrne drei Schicksalsgöttinnen i vorderschte Wage müesse. I der berüehmte Huetdrucke vo der Maréchale het me der Brutschleier mitgno, wil me gfunde het, es schick sech nid, so uffellig im Land umenandere z’fahre. Im zwöite Wage sy der Ortbüehler und der Inser mit dem Xandi gsässe, und im letschte der Mündi, der Mundi und ds Brutpaar vo der Schüüre, zerscht e chly verdatteret, 307 aber du bald am luschtigschte. Und bi der Chartreuse het me no der Herr vo Mülinen i di zwöiti Gutsche gno.

		Nah-ti-nah sy d’Böum und d’Hüser us em Näbel vürecho. Ds Bächihölzli het scho gääli und roti Bletter la düreschimmere. Rächter Hand het es im See afa blau wärde, und linggs isch bärguuf der Näbel langsam über e Wald uuf i ds Ungwüsse dervo gschliche.

		Z’Oberhofe het’s du bald ganz vo sälber en anderi Zugsornig gä. Öppe hundert Schritt bärguuf isch ds Madeleine no i syr Escorte gange, und der Chlöusi und ds Änneli hei d’Nachhuet gmacht. Si sy geng chly z’gleitig vorwärts cho und hei z’hert uf di Herren ufgschlosse. Drum hei si albeneinisch müesse blybe stah und sech hinder dene schwarze Rügge, wo vor ne här derdüruuf gwalpelet sy, nes Müntschi gä. Aber scho halbwägs under Äschle het ds Madeleine ne Schybeschutz Vorsprung gha. Was di drei Dame vo Schnuuf no gha hei, het chuum meh möge grecke für ds allernötigschte Schmähle. Und di arme Füeß! «Loufe mer eigetlech i mene Bachbett?» het d’Maréchale gfragt. D’Frou Rosine het gschumpfe, daß me nid reiners Grien bruuchi. Der Herr Sigmund het d’Oberländer i Schutz gno und gseit, si griene hie überhoupt nid. Uf settigem Nagelfluehbode chömi ds Nötige ganz vo sälber vüre, grad wie a üs d’Schweißtröpf.

		Eis um ds anderen isch näbedsi gstande zum Verschnupe. Und wo der Chlöusi und ds Änneli 308 hei welle blybe stah, het der Papa Wagner mit dem Arm gmacht, wie hüttigstags d’Ysebähnler, wenn si wei säge: vorfahre!

		Underdesse sy d’Bärge vürecho, zerscht numen es paar silberigi Schynen im Dusem und du geng meh. Es het z’ringsetum ufgruumt, und ändlech isch es über und über blau gsi und uf allne Flüeh und Weide wie Guldstoub. Und jitz het o der See mit tuused Stärnli zwitzeret. Alles hätti men ob der Pracht und Herrlechkeit chönne vergässe. Si hei sech würklech o vergässe, di plageten Alte, und gar nümme druuf g’achtet, daß di beide Brutpaar scho wyt voruus gsi sy und nume no Mündi und Mundi derby. Uf d’Füeß het me müesse luegen und an sech ha mit de Wort. Aber äbe. Einisch, wo di alte Herre sech wieder Zyt näme, für d’Ussicht z’luege, sy di Dame niene meh. Drü vier Ziggzagg wyter unde gseht me drei schwarzi Punkte, wo chuum meh ab Fläck chöme.

		«Mueß me ne warte?» fragt der Inser. «Es treit nüt ab», meint der Ortbüehler, «si chönne scho so nid schwyge, drum chöme si geng vor en Ate.»

		So isch me du halt derdüruuf träppelet bis da, wo der Fueßwäg ga Sigriswyl vom Äschlesträßli abgeit. Dert hei du sogar di beide Herre Wagner der Abstand erklärt und sech a ds Bort gsetzt. Nume der Herr vo Mülinen isch no wyter und bald i de Tanne vom Gummichrache verschwunde.

		Ändlech chöme di drei Froue nache. Aber wo si dä Chrache vor sech gseh, wird’s ne fascht 309 gschmuecht. Stotzig wie nes Husdach falle d’Börter ab. Runsen a Runse. Derzwüsche schmal zuegspitzti Grasdreiegg und Tanne, wo me jeden Ougeblick meint, me gsej se ständligen i Abgrund aberütsche. Und dür das Wirrwarr vo Greben und Fluehkante geit es Wägli, scho meh e Dachchänel, im Ziggzagg abe zu mene Brüggli über nen änge, fyschtere Felsespalt, wo’s drinn unde rumoret und donneret und schuumet und sprützt. Und das Brüggli. I fragen Ech, zwöi Tannli und dernäbe no eis als Handhebi!

		Änenache geit’s nid viel besser derdüruuf. Aber wahrhaftig, dür ds Ruusche vom Bach ghört me d’Chilche vo Sigriswyl lüte. Ds blaue Zifferblatt am wyße Turm luegt wie nes Vergißmeinnicht i ds Land use.

		Lueget, dert äne gogere si scho ufe! Si sy ja scho bald dobe, di beide Brutpaar und hinder ne här di zwee, wo ne nachemöge hei. Der Herr Dittliger treit d’Huetdrucke wie ne Trummlen uf em Rügge. — ’s nützt viel, wenn niemer vo dene Dame sech übere trouet! Het ächt der Herr Hälfer e Frou, wo weiß e Schleier aständig z’montiere? — Dänk chuum. — Da unde geit juscht der Herr vo Mülinen über ds Brüggli.

		Di drei Froue hei sech no nid zu Worte gfasset, so stoße si alli dreien e Brüel uus, daß es eim dür March und Bei geit. — Der Herr vo Müline? — Bhüet is nei. ’s isch nume d’Huetdrucke. Der Herr Dittliger het juscht übere gluegt. Vermuetlech het er e schlächte Witz gmacht, nid gluegt, wo-n-er 310 trappet, und isch gstolperet. Ja, di Huetdrucke! Lueget mer di Gümp — bumpedibumm, pumps! Aben isch si.

		Und d’Chilche lütet und lütet — es wär prächtig — herrlech. Und der Bach ruuschet, und a de Tanne hange no d’Toutröpf und glänze wie Stärne.

		Aber was wott me, di füf Alte da oben am Bort chönne nid über e Chrache. D’Froue scho gar nid, kei Red. Und wenn der Papa Wagner seit: «Und i zwänge’s doch», so proteschtiere di drei Frouen und fahre mit sächs Händ a syni Chuttefäcke. Natürlech isch der Sigmund a allem d’Schuld. Dä het’s wohl gwüßt, bherte di Froue. Alli füf dänke, das sygi keis guets Zeiche für di beide mariages: aber keis bringt’s über sech, öppis dervo z’säge. D’Frou Rosine dänkt a ds Madeleines Meitschijahr und findt, es heigi nie viel uf Schleier gha. Für ändlech öppis z’säge, fat der Inser a: «Was weit der? Es geit neue gägewärtig alles eso. Nume was jung und verwägen isch, trouet sech über e Chrache.»

		Ändlech het’s verlütet. Und dermit hei si hienachen o ufghört schmähle. Es isch ne gsi, me hätti jitz öppis anders z’tüe. Jedes het a sym Plätzli afa dänken a die, wo dert änen i der Chilche vor ihrem himmlische Vatter niderchneuen und sech d’Hand gäbe für treu mitenand i di neui unbekannti Wält ynez’wanderen und Hütte z’boue, wo niemer meh sech trouet het z’bouen und z’wohne. Wort het me keini ghört. Der Bach het gruuschet und gruuschet. Aber di füf Alte, wo hienache hei müesse warte, 311 wil si ihrne Füeße nümme trouet hei, sy doch mit dem Härz dänen und säge sech: Einisch blybe mir ja alli zrügg und müesse di Jungen allei la wyter gah i ihri Zyt yne. Gang Du mit nen und la ne’s grate, für Di git’s weder alti, no neui Zyt, und Du weisch, wie’s cho söll.

		Der Hälfer het de Brutlüten a der Chilchstüre gwartet gha, scho ne Chehr. Der Herr Sigmund isch no einisch a ds Chrachebort zrügg gangen und het mit sym Guggerli gluegt, und wo-n-er se-n-alli füfi geng no am glyche Fläcke het gseh sitze, isch er dem Hälfer ga säge, me well nümme länger warte.

		Das isch du e chlyni Hochzytsgmeind gsi; aber der Herr Hälfer het sech nüt druus gmacht. Er het zum Tägscht gno: «So spricht der Herr, der Gott Israels, zu dem ihr mich gesandt habt, daß ich euer Gebet sollte vor ihn bringen: Werdet ihr in diesem Lande bleiben, so will ich euch bauen und nicht zerbrechen, ich will euch pflanzen und nicht ausreuten, denn es hat mich schon gereuet das Übel, das ich euch getan habe.» Beidne Paar het er uf ds Härz bunde, was si dem Bärnerland und Bärnervolk schuldig syge, und ne warm gmacht, daß o dem Herr vo Mülinen und dem Herr Sigmund di hälli Freud us den Ouge glachet het.

		Und wo si du häregchneuet sy, di beide Paar, da het niemerem meh öppis gfählt. D’Sunne het dür ds höche Fänschter ynen e Schleier über di beide Brüt gwobe, tuusedmal schöner und duftiger als di alte flandrische Spitze, wo der Bach i Thunersee abetreit het.

		312 Nie isch e Hochzytsgsellscheft mit größerem Säge zur Chilchen uus als die da.

		Si sy no nid bim Brüggli aglanget gsi, so isch ne der Hälfer nachecho.

		Einisch änet dem Brüggli, het me der Feschtstimmung freie Louf gla. Der Herr Sigmund fragt: «Git’s ächt e Schlacht am Morgarte?» Aber es sy weder Steine no Boumstümpen oben abecho, nid emal bösi Wort. Me het wohl gschmählt, aber under Glückwunsch, wie’s zur alte Mode ghört. Und wär chönnti suur dry luege, wenn zwöi settigi Paar derhär chöme?

		Und wenn scho d’Zungen im Zug gsi wäre zum Schmähle, so hei d’Ouge nid welle derby sy. A mene settige Tag, höch über em Thunersee, vergißt me nüt gschwinder als ds Ufbegähre. Überhoupt het’s du us guete Gründen alli gäge ds Ortbüehl abe zoge. Es het frylech no mänge Süüfzer gchoschtet bis ga Oberhofe. Wenns scho ringer bärgab geit, so isch halt doch ds Röllelen uf der Nagelflueh für Sohle, wo im Menuett hert worde sy, kei Schläck. Me het dene Damen offeriert, se Sässeli z’trage, aber, wie erhoffet, Chörb übercho. Vor nes paar Jahre hätti d’Frou Maréchale nid so wunderlech ta. Hütt hingäge het si nume vom Herr Hälfer welle gfüehrt sy; aber si het nüt mit ihm chönnen afa. Het si vo geischtleche Sache mit ihm abändlet, so het er nere vom alte Bärn afa rüehme, und isch si dadruuf ygange, so het si gmerkt, daß er under em alte Bärn ganz öppis 313 anders versteit als si, ganz öppis Neus, für si Glanzloses.

		D’Frou Willading het ds Briegge nümme wyt gha, wo men ändlech wieder zu de Gutsche cho isch. Und no einisch hei si dür ne Prüefung düre müesse. D’Gutschner sy underdesse hinder em Oberhöfeler gsi, wo — gloubet mer’s oder nid — der elter Brueder vom Neueburger isch. Da isch es du dem See nah und bsunders über d’Chöpflige vom Thuner Pflaschter gange, daß si no lang nachhär der Chrampf i den Arme gspürt hei, so hei si enand müesse ha, daß keis überuus trohli.

		Aber du wohl, du isch ne du der Läbesgeischt umecho, wo si di Tischeten im Peristyle und under de Böum im Hof gseh hei. Hienache sy d’Herrschaftslüt zuechegsässe, dertnache die vo der Schüüre. Gchochet het me für beidi Gsellschaften a beidnen Orte, d’Suppe, ds Gköch und d’Hammen im Lächehuus, d’Fisch und ds Bratis im Stock. Und gchüechlet i beidne Chuchene.

		Vo Tisch zu Tisch het me sech zuetrunke. Später isch me hiehi und derthi zunenand ga sitze, und gar tuusigs gärn wär men i ds Eisis Tenn ga ne Walzer ha. De Junge het’s Bei uuf und Bei ab gramslet. Aber me het’s nid erloubt. Der Reschpäkt vor der böse Zyt und vor ds Eisis Leid het ekei Übermuet glitte. Lüt wäre gnue da gsi, vowäge der Freudehunger het jitz no mängs us der Nachbarschaft zuecheglöökt. Alles zsämegrächnet, was a de Tische gsässen isch, was gheißen oder ungheiße bim Chochen und Serviere ghulfen und was sünsch 314 öppe no der Gluscht über e Zuun yneghänkt het, isch fei e chly nes Landsgmeindli binenand gsi. Und das hei di Herre sech nid la etwütsche. Het me nid chönne tanze, so het me doch gsalbeti Gurgle gha zum Singen und Jodle. Der Herr Sigmund isch hinder em Hälfer gsi, bis er het losgä. Da het er ne du ne Värs vorgsunge:

		Bueb, mer wei uf ds Bärgli fahre;

Leg di Treichlen a dem Veh!

Ma nit meh daheime blybe,

D’Franze möge mi vertrybe.

O je! O je!

		D’Wort hei si nid grad ohni Fähler nachegsunge; aber was dermit gmeint sygi, hei si nume z’guet begriffe, und das «o je, o je» isch würklech wie der Brüel vo mene gwörggete Volk dür d’Böum uuf gfahre, bsunders nam füfte Värs:

		Vo der Freiheit chöi si schreie,

’s tuet eim fry im Härze weh;

D’Freiheit isch ja ganz verschwunde,

Un a d’Franze sy mer bunde.

O je! O je!

		Zwüschenyne het d’Frou Maréchale für guet gfunde, dem Herr Hälfer es Komplimänt z’mache. Si heigi gar nid gwüßt, daß er e Dichter sygi. «’s isch doch o schad, daß Euch nume di Sigriswyler Bure z’ghören überchöme.»

		«Ja lueget, Frou Maréchale», het er g’antwortet — er isch o nid all Tag zu mene settigen Yvorne cho, wie hütt — «jede Vogel pfyft halt uf sym Boum. Wenn Dir under d’Bärgtannen ufe chämet 315 cho lose, i wett Ech scho öppis vorpfyffe, wo Euch gfiel.» Und ohni abz’warte, daß si’s heuscht, singt er hübscheli:

		Es isch nüt Schöners uf der Wält

Als — hm — i weiß wohl was!

Es het kei Chrämer nüt so feil,

Keim Chünig wird so öppis z’teil.

O säg mer de, was isch doch das? —

Oho, i weiß wohl was.

		Trotzdäm er’s soz’säge der Frou de Chateauvieux j d’Ohre gsunge het, isch es am ganze Tisch still worde. Er het ds ganz Lied müesse dürela. Und nah-ti-nah isch ds ganz Völkli i mene drügliderige Chranz um e Tisch umegstanden und het andächtig glost, fascht wie d’Sigriswyler Bure syne Predige. Chuum het er düremöge bis zum Värs:

		Es gramslet mir dür Händ u Füeß,

Gsehn i — hm — weiß wohl was.

Es chunnt mi geng es Tanzen a;

I singe: hoppsa trallalla.

So säg mer de: was isch doch das? —

Oho, i weiß wohl was.

		so fa di Meitscheni afa d’Füeß vorenand stellen und sech dräjen und d’Buebe gryffe na ihrne Händ. Der Mundi Dittliger isch scho vom Tisch wäg und hinder em Balz Lisebeth, da macht der Papa Wagner ganz spitzigi Öugli. Der Herr vo Müline gseht’s, chlopfet a ds Glas und stellt sech z’mitts i Vorgarte. «Liebi Lütli, loset!» seit er. «Mir hein is ds Wort gä, mir welle hütt nid tanzen und kei Übermuet trybe. Es isch o nid d’Zyt derzue. Aber 316 mer wein is freuen über dä Tag, wo ds Glück vo zwöine Hüser gründet, vo zwone Familie, wo Sinns sy, vo Härze dem gmeine Wohl z’diene. Ändlech, ändlech hei mir ds Vertroue zunenand wieder gwunne. Me gseht grad, wie guet mir enand verstande, wenn niemer Frömds is dry redt. Das söll en Afang sy für ne neui glücklechi Zyt, wo Bärn wieder Bärn isch. Mer wein is ds Wort gä, daß mer nid Rueh und nid Rascht hei, bis di frömde Gwalthaber wieder dusse sy und mer wieder e freii schwyzerischi Regierung hei vo Lüte, wo nümme na der Pariser Gyge tanze.

		Wenn mer de einisch sowyt sy, de wei mer de o wieder der Freud freie Louf la. Hälfet is, Jungi und Alti! Es söll ech nid reue. I bin ech guet derfür, daß de allem Volk Freud widerfahrt. Chömet, machet Gsundheit mit mer uf di zwöi Paar, wo-n-is voragange!»

		Es isch derby blibe, daß me nid tanzet het; aber me isch o eis gsi, daß es sölli gälte, was der Herr vo Müline gseit het. No lang sy si binenand gsässen, und alles het sech je längers je meh drüber gwunderet, daß me no nie däwäg mitenand gsunge heigi, wo’s doch so guet gangi. Es isch scho fyschteri Nacht gsi, wo si uf em Heiwäg de Franzosen und ihrne Fründe ds letschten «o je» bracht hei.





XI.




		«I weiß wo, i weiß wo», seit der Herr Niklous Chünig, der Maler, zum Herr Sigmund Wagner. Dä isch mit dem Xandi und syr Frou zue-n-ihm ga Undersee cho, für nen im Uftrag vom Herr vo Müline z’frage, wo der gäbigscht Platz wäri für nes Hirtefescht. Me het ihm nid läng und breit müessen erkläre, was me well. «E Revue», het’s gheiße, well men astelle. Jede General, bevor er i ds Fäld marschieri, löj syni Truppe Revue passiere. Dasmal well me nid mit Kanonen und Bajonnett derhinder, ds Gägeteil, me well ds Volk sich sälber zeige, i syr Chraft und Schönheit, damit es o ändlech begryffi, daß es uf eigete Füeße chönni stah. Nid in Angscht und Gruuse well me’s a sy Chraft mahne, sonderen i der Freud. Di Frömde dörfe de o cho luege, aber si sölle mit der Freud e Chlupf heitrage. «Und dasmal müesse d’Chünschtler, d’Maler und d’Dichter vora», het der Xandi gseit, «die sy d’Offizier vom Volk, wo-n-es sy Freud suecht.»

		«Ja», meint di jungi Frou Wagner, «so sötti’s sy; aber di tuusigs Chünschtler sueche se geng am lätzen Ort, d’Freud.»

		«Wo sötte mer se de sueche?» fragt der Herr Chünig.

		«He wo ächt! Dir wüsset’s so guet wie-n-ig. Dir weit nume nid der Name ha. Dert, wo alli 318 reini und unvergänglechi Freud härchunnt. Warum meinet dir eigetlech geng, e fromme Möntsch müeß e Bjorni und Längwyler sy?»

		Di drei Herre lache grediuse.

		«He nu, ’s isch emel wahr», fahrt d’Frou Wagner furt. «Machen ig ech öppen Angscht?»

		So het eis Wort ds andere gä, bis der Herr Houpme seit: «Loset, es isch allerliebscht hie vor Euem Oberländerhüsi, Herr Chünig, i wett am liebschte der Tag by-n-Ech verhöckle, aber i wär doch derfür, ga z’luege. Chömet, zeiget is dä Spilplatz!»

		«No so gärn, wenn’s ech nid z’wyt isch. Z’Unspunnen änen isch er, grad under der Ruine. Mer gange dert um e Rugen ume.»

		Und du sy si du gwanderet. Ds ganz Bödeli isch ei einzige Blueschtmeie gsi. Me hätti anenand möge singe; aber si hei’s ob em Luege vergässe, bsunders, wo si du ufecho sy, i das Bödeli zu Füeße vo der alte Burgruine. Ganz still worde sy si, wie i nere Chilche.

		«Es macht eim schier Angscht», seit d’Frou Madeleine, «so schön isch es, di fyschtere Tannewälder und di Flüeh da inne. Chunnt me dert düre?»

		«Das isch ds Luterbrunnetal, Frou Wagner», erklärt der Herr Chünig, und der Herr Sigmund hilft: «Ja, wartet nume, wenn’s heiterers Wätter git, so gseht de das anders uus. Hinder dene Wulken isch d’Jungfrou. Die füllt der ganz Rahme mit ihrne Gletscher, vo z’underischt bis i blaue Himmel 319 ufe nüt als Ysch und Schnee. Freuet Ech nume! — Ja, e bessere Platz git’s nid für üsi Bärnergeischt-Revue.»

		Si sy drum ume träppelet und ds Bort uuf, gäge d’Ruine zue.

		Es Bürli het ne zuegluegt und isch gwunderig worde. Zletscht het es sech nid mögen ebha, z’frage, wo si hi welle. Der Herr Chünig, wo, sit dem Übergang vo Bärn hie obe, sälber schon e halben Oberländer gsi isch, het ihm du brichtet, was men im Sinn heig.

		«So so, es Hirtenfescht?» meint ds Mandli. «Aber da sollti me de zerscht no uf Bärn ahi, denen donnders Halbfranzosen d’Grinde gan zerschlan.»

		«’s het öppis», meint der Xandi. Der Herr Chünig hingäge seit: «Da cha me de geng no luege. Zerscht hulf i mit dem Fescht probiere. Und wenn’s nid pattet, so cha me ja de no dise Wäg.»

		Und der Herr Mündi zäpflet: «Und Dir, Frou Houpmänni, wie gfiel’s Euch besser?»

		«D’Frou Houpmänni», antwortet ds Madeleine, «wäri für ds Dryschla, aber d’Frou Wagner ehnder für ds Fescht.»



		Acht Tag druuf isch der Herr vo Müline bi ds Wagners im Ortbüehl gsi. Es het grägnet und gstürmt, und me het müessen im Salon sitze. Der Herr Sigmund und der Xandi hei Bricht erstattet über ihri Rekognoscierungsreis im Oberland. Si hei scho ganzi Verzeichnis vo Schwinger, Jodler 320 und Alphornbläser gha und am Programm umegstudiert. Es het sech alles famos guet agla. Numen über e Zytpunkt het me nid chönnen eis wärde. Der Herr vo Mülinen isch für en Ougschte gsi. Aber di andere hei gseit, entweder jitz grad oder de müeß me vorhär mit de Waffe losschla, sünsch chönnti di Helvetischi Regierung derzwüsche cho und am Änd no der General Bonaparte. De Lüte chönni me nid ds Muul verbinde, es chömm alles uus. Z’Bärn syg me scho jitz mißtrouisch. Und vo allne Syte ghöri me, d’Lüt begryffe nid, daß me där Regierung nid der Loufpaß gäbi, jitz, wo d’Franzose furt syge, sötti me nümme länger treiße.

		«Das cha mer’s neue nüt», seit der Herr vo Müline, «das chönnti de lätz usecho. Wo weit dir Truppe härnäh?»

		«Die finde mer scho», meint der Xandi, «es sy viel alti Rovereaner im Land. Me mueß nume chäch vürerücke mit der Sprach.»

		Der Herr vo Müline schüttlet der Chopf. «Trumpieret Ech nid, Herr Houpme!»

		Der halb Namittag hei si du dadrüber hin und här gredt. Der Herr Sigmund het dem Herr vo Müline ghulfe, der Papa Wagner sym Suhn, aber me isch einewäg nid ab Fläck cho. Di jungi Frou Wagner isch derby gsässe. Si het sech nid derfür gha, mitz’rede; aber das Gwärweiß het nere-n-uf d’Närve gä. Und wo si du afange merkt, daß di Herren underenand ulydig wärde, findt si, es sygi Zyt, en Etschluß z’fasse. Si luegt dem Herr Sigmund zue, wo mit glängwyletem Gsicht öppis 321 uf nes Papier zeichnerlet. Undereinisch zieht si-n-ihm ds Bleistift us der Hand, fasset syni beide Füüscht, dopplet dermit uf e Tisch und seit: «Zeiget doch, wie Dir chönnet! Bsinnet Der Ech no, färn z’Allmedinge?»

		Jitz hei si emel du wieder chönne lache.

		«Ja, für weli Partei söll i dryschla?» fragt der Herr Sigmund und luegt under e Tisch.

		«Nume fescht! Dä het solidi Bei.»

		«Also für...?»

		«Für e Hoselupf z’Unspunne!»

		«Also!» Und er hout uf e Tisch, daß es chrachet. «Unspunnen isch Parole.»

		«Mer wei’s für nes guets Orakel näh», seit der Herr vo Müline, und du sy si wieder hinder ihres Programm.

		Am Abe, wo di Herre furt sy, hei se der Xandi und sy Frou no bis i ds Dorf begleitet. Uf em Heiwäg sy si uf mene Tapis vo Blueschtblettli gloffe, wo der Räge vo de Böum abepöitscht het. Ds Madeleine isch sym Mandli im Arm ghanget und seit ihm: «Gäll, dasmal han i gwunne!»

		«Du bisch en Egoischt», antwortet er, «du muesch de no lehre, di mit dem Vatterland i dy Ma z’teile.» Er het glachet derzue, aber es chlyseli het der Erger doch düretönt. Und ds Madeleine isch o nid wyt vom Duble gsi, wo’s umegit: «So? En Egoischt? Wart nume!»

		Im Hof lat sech du der Chlöusi zuechen und fragt: «Sägit, Herr Houpme, isch es wahr, daß es ume losgeit?»

		322 «Warum?»

		«O si säge’s neue da im Dorf umenand, si wellen uf Bärn marschiere.»

		«Mer wei de luege.»

		Dermit sy si wyter.

		«Warum hesch ihm jitz nid grad gseit, es gäb nüt druus?» wott ds Madeleine wüsse.

		«Wil!»

		«I la di nid gah, weisch.»

		«Mer wei de luege.»



		Das Grücht vo mene Marsch ga Bärn het nümme welle verstumme. Me het di Wort vom Herr vo Mülinen am Hochzytsabe nid vergässe, und d’Lüt hei du druus gmacht, was si für guet gfunde hei. Es sy nere gsi, wo sech under der verheißene Freud «e rächti donners Schleglete» vorgstellt hei, wenn si scho nid hätte welle der Name ha. Der ganz Summer düre het’s grumoret. Der Herr Houpme Wagner het gha z’loufen und z’schrybe, daß der Papa afange het müesse mahne: «Vergiß mer nume nid no ds Guet drob!»

		D’Frou Wagner het o vo Zyt zu Zyt für guet gfunde z’frage: «Was geit eigetlech o?»

		«’s isch alls für e Hoselupf.»

		«I gseh scho, wenn i di de am nötigschte hätti, bin i de allei», het ds Madeleine gseit. Und o der Papa Wagner isch wäge däm im Täber gsi. «Louf mer de nid dervo, wenn’s losgeit.»

		«Heit doch nid Chummer!» het der Xandi tröschtet. «Das Fescht isch Änds Ougschte, und 323 bi dir isch es doch erscht Mitti Herbschtmonet nache.»

		«Äbe!» Der Papa Wagner macht ganz stächigi Öugli, «das geit öppe spitz zsäme. Me mueß bekanntlech geng dermit rächne, daß settigs im dümmschte Momänt chunnt. Ds Änneli het o nüt Gschyders gwüßt, als z’mitts im Heuet z’pouponniere.»

		Jitz, wo’s du nache gsi wär, ds Unspunne-Fescht usz’chünde, hei di Herre gseh, daß da nüt z’wellen isch. Landuuf, landab het’s under jedem Dach vüre brüelet: «Ga Bärn! Ga Bärn!» — «Es wird gschyder sy, das zerscht la usz’tobe», het der Herr Sigmund grate; aber der Herr vo Müline het gseit: «No besser, mer nähme’s fescht i d’Hand», und derby het er der Xandi agluegt.

		No het me nid rächt gwüßt, wo’s use wott, so het’s a mene chalte Morge — am achtzächete Septämber isch es gsi — uf der Bärnstraß äne trummlet. Was uf em Fäld isch gsi, het ds Wärchzüüg la gheie, wär im Stall gmulche het, isch zwüsche de Chüene vüregschloffen und het der halbvoll Milchchübel uf ds Bänkli gstellt. I ds Gaden ufe! D’Holzböde sy hie usen und dert use dervo gfloge. I di bessere Hose, i d’Läderschueh. Di halblynigi Chutten a und der Stäcke zur Hand, der öschig Chnüttel, wo me, damit es besser zuuni, Vierkantnegel derdür het gschlage gha.

		D’Wyber hei afa jammeren und ufbegähre. Ds Eisi het ds Muul nid gfunde, wo-n-es, ds Ännelis Meitschi uf den Arme, i Hof usegsprungen 324 isch und het welle säge: «Prezys wie Anno achtenüünzgi! Grad so isch es gange.» «Si chöme vom Sädel här», het öpper vom Bort abe brüelet, «me gseht’s i de Bäume zwitzere. Loset, wie’s rumplet! My Gotts Seel der Bärnermarsch! Wie das rurret!»

		Und «adieu, bhüet di Gott» und ds Gäßli uus. D’Stäffisburger Manne, der Chlöusi, der Houpme Wagner, alls im hälle Trab, wie wenn scho am Rank vornen e Schleglete los wär.

		Da chöme si d’Bärnstraß y, d’Oberhasler, d’Bödeler, Sigriswyler, Frutiger und Sibetaler, es gablet und chlefelet vo Chnüttle, und allne vora, daß ihm d’Chuttefäcke flattere, der Hälfer Chuehn, der Sabel umghänkt. Er singt vor, und d’Sigriswyler singen ihm nache:

		Marsch! Marsch! Franzos gang hei!

Mir tüe der alli Türen uuf.

Marsch! Marsch! Franzos gang hei!

Mer tüe der d’Türen uuf.

		Uf allne Hüet steckt d’Bärner Cocarden und öppis Grüens. Da het niemer bruuche z’trybe. Si sy gloffe, wie wenn si alli Chummer hätte, si chöme z’spät. Gwehr sy grüüslech wenigi derby gsi, fascht alles nume Chnüttle, aber die de i guete Händ. Das het me sech uf em Marsch geng wieder müesse säge, bsunders du zwüsche Muri und Bärn, wo me’s vo der Stadt här het ghöre schießen, und zwar mit Kanone.

		Einewäg, me het nid abgä, bis men uf d’Höchi vo der Liebegg cho isch.

		325 Da hei hurti hurti ihrere paar, wo Flinte gha, aber no nie gchrieget hei, gladen und grad druuflos wellen i d’Stadt übere schieße. «Halt, halt!» het me grad no chönne befähle, «das geit nid däwäg. Heit still und hocket einschtwylen ab.»

		I der Stadt und am Altebärg äne het ds Schieße scho ufghört gha.

		Es wärdi underhandlet, isch brichtet worde. Me het sech a d’Börter glageret und der Proviant vüregno.

		O wie si doch schön da lyt, di liebi alti bravi Stadt! D’Schwelli ruuschet. D’Sunne glänzt uf der Aaren und zündtet uf di solide schöne Junkeregaßhüser. Wie für d’Ewigkeit bouet steit di graui Plattform, und der mutz Münschterturm wartet numen uf e Wink, für mit syne mächtige Glogge dem Land z’verchünde, daß Bärn ume Bärn sygi.

		Zum Zytvertrib hei si wieder afa singe «Franzos, gang hei!»

		Hescht ghuset, sakerdie,

Es het kei Art, wie d’ sälber weischt;

Doch wei mer dir’s verzieh,

We d’ jitz im Fride geischt.

		Du hättscht no chönne wirser tue,

Drum drücke mir gärn d’Ouge zue,

We d’ ändlech höre chascht

Un üs im Fride lascht.

		Mit de Chnüttle hei si der Takt gschlage, und d’Aare het derzue g’orgelet.

		326 Gägen Aben isch du Bricht cho, d’Stadt heigi kapituliert, di Helvetischi Regierung abdanket. So rächt. — «Das isch jitz nume schier z’ring gange», hei die gseit, wo sech uf ne Chlopfete hei gfreut gha. Anderi hei grad wieder welle zsämepacke, für hei. Aber da het’s du gheiße, so gang’s de doch no nid. Me söll hie umenand Nachtquartier sueche, ds morndrisch marschier me de mit der ganze Befreiungsarmee d’Stadt uuf und dernah wärdi usgmuschteret. Wär fäldtüechtig sygi und Luscht heig, wyter z’mache, wärdi de z’grächtem yteilt, di andere chönne hei.

		Uf das hi hei si du no chly welle «sy». Me het sech uf d’Schüüre vo der Schoßhalden und Brunnadere verteilt, und du hei si a allnen Orte no gsungen und gjuheiet, bis si vor Müedi oder Stürmi uf di nächschtbeschti Strouburdi plumpset sy.

		Es isch a däm Tag z’Bärn schier gange, wie vor alte Zyte z’Jericho, nume daß d’Stadt nid a ne Huuffe trohlet isch. Aber was het sölle gscheh, isch gscheh. E Regierung, wo vo frömde Gnade läbt, überchunnt der Schlotter, wenn me bärndütsch singt, und louft dervo, wenn me der Dröschflegel lüpft. Üsne Mannen aber isch es gange, wie allne, wo ring zu mene Sig chöme. Mänge, wo underwägs no im stille dänkt het, es nähm ne bigoscht wunder, wie das söll grate, wäri ds morndrisch toub worde, wenn men ihm gseit hätti, emel är chönni nüt derfür. Item, me isch zfride gsi. Es het o nid a Lüte gfählt, wo, einisch underwägs, gärn no wyters mitgmacht hätte. Grad der Chlöusi 327 Balz. Aber der Houpme Wagner het ne heigschickt mit mene Brief a d’Frou Houpmänni.

		Es isch dene Manne z’verzieh, daß si sech für e Heiwäg meh Zyt gno hei. Jede Schoppe, wo men underwägs gheltet het, isch en Art Vertroueskundgäbung für di neui Regierung gsi und o für d’Vatterlandsfreudigkeit vo der Frou, wo daheim blanget het.

		Es het scho gnachtet, wo ds Änneli Balz i Herrestock übere cho isch und na der Frou Houpmänni gfragt het. Verdruß het ihm us den Ouge gluegt, und d’Frou Madeleine het e böse Momänt düregmacht. E Brief — vom Xandi. Er wird doch öppe nid...! Si ryßt nen uuf und list in aller Hascht und übergumpet ds Halbe. Nid viel het gfählt, so wär nere-n-es böses Wort etwütscht. Eis cha si sech nid ebha, z’säge: «I ha’s doch dänkt. — E Sach vo zwee, drei Tage syg’s, het men eim tröschtet, und jitz marschiert men i ds Wältschland!»

		«Eh, was me doch o het mit däm Mannevolch!» seit ds Änneli. Aber chuum isch es use — es het’s doch so guet gmeint — fallt ihm d’Tür vor der Nasen i ds Schloß, und es steit wie ne Bättler vor der Schwelle.

		Das armen Änneli. Es het sech nid derfür gha, sy Ma sälber i ds Herrehuus übere z’la. Die Schand het es sech wellen erspare. Und jitz schlat men ihm sälber d’Tür vor der Nase zue.

		«Nid emal danket het si», fat’s afa ufbegähre. «Die bruucht mir nid eso z’cho, eini, wo der lieb läng Tag nüt tuet...»

		328 «Schwyg!» befiehlt d’Muetter Balz. «Das geit di nüt a, was anger Lüt tüe. Mach du dy Sach u häb di still!»

		«So, jitz du o no!» dänkt ds Änneli. Aber es folget und schwygt und lost, wie im Stübli hinde der Chlöusi im Ruusch schnarchlet und walschtet.



		Ds nächschtemal, wo der Herr Houpme dür ds Gäßli y gäge heizue cho isch, het me vom Huus nid nume ds Äßstubefänschter mit syne Felläde gseh. Der Boden isch deckt gsi mit guldgääle Bletter, und dobe, a de schwarzen Escht, sy nume no wenigi ghanget, müed und willfährig, uf em nächschte Luftstoß i Garten abe z’zwirble. Der Xandi sälber isch o nid grad mit der Nasen i der Luft derhär cho. Er isch ja no so gärn hei gange, zu sym liebe Froueli, zu syne sibe Sachen und — was begährti eine meh? — voll rosefarbigem Gwunder, wie das Haselmüüsli usgsej, wo underdessen im Ortbüehl usgschloffen isch. Aber es wäri no viel es schöners Heicho gsi, wenn der Fäldzug anders verloffe wär und nid der General Bonaparte im Ougeblick, wo alles het welle guetcho, ne Strich derdür gmacht hätti. — Geng wieder di verdammte Franzose! — Und de äbe! So ganz ganz es subers Gwüsse het er nid gha, wil er a däm achtzächete Herbschtmonet eso Hals über Chopf dervo isch und ob em Bärnermarsch ds Pfyffe vo der Haselmuus nümme ghört het. Und wenn’s lätz gange wär! — Aber wie alli Möntsche gärn säge: «was hinderen isch, isch gmäjt», wenn 329 si scho kei Sichlen agrüehrt hei, het er sech o nid meh als nötig mit däm plaget, was hätti chönne gscheh. Und sy Frou het ihm ds Heicho o nid schwär gmacht. Uf ihrne schöne, runden Arme het si-n-ihm ihres Glück etgägegstreckt. Es isch gange wie alben uf de Bärge. ’s isch undereinisch e Näbel da gsi vo Glück und Säligkeit, wo alles andere verdeckt het, und obenyne nume di hälli Sunne.

		Und wo der Xandi dem Großätti syni Ougen uf sech gspürt, geit er grad uf ne zue: «Pst! Papa, i weiß scho, was Dir säge weit, ’s isch wahr, i ha geng meh Glück gha als Verstand.» Sit langem hei si kei so schönen Abe meh zsäme verläbt wie hütt. Und natürlech het sech alles um di chlyni Pärson dräjt, wo jitz dobe i ihrer Wiegle gschlafe het. «Wie wei mer’s de toufe?» fragt der Xandi.

		«He, i dänke: Rosine, Therese, Cecile, Madeleine», seit di jungi Mama, für ihre Ma chly z’gusle.

		«Hm», meint dä, «wohl viel, für ihm de syr Läbtig Hasi, Vögi oder Bibi z’säge.»

		Vo Zyt zu Zyt isch es dem Xandi vorcho, wie wenn sy Frou no öppis uf em Härz hätti. Er het rächt errate gha; aber d’Frou Madeleine het ihm der Abe nid welle verderbe, si het geng dänkt, am Morge, gäb er i Stall und über Fäld gangi, syg’s de no früech gnue. Aber am Morgen isch er nere du etwütscht und i Hof abe. Er het synen Ouge nid trouet, wo-n-er dür ds abbletterete Gstrüpp düren uf em Bänkli vor der Schüüren es paar blaui Hose vo ungarischem Schnitt gseht. D’Füeß 330 sy i Holzböde gsteckt. Da lähnt einen a der Huswand, de no schön ufrächt und luegt i ds Lääre.

		Dem Xandi wird’s äng im Hals. — Der Chrischte! Er geit grad uf ne zue. Aber der Chrischte luegt geng gredi vor sech und steit nid uuf.

		«Chrischte! Bisch du’s?»

		«Herr Houpme?»

		«Chrischte, was isch mit dir?»

		Jitz steit er uuf wie ne Soldat vor mene Vorgsetzte; aber er luegt näbefür, bis ihm der Xandi d’Hand drückt.

		«Was isch? Het’s dir öppis mit den Ouge gä?»

		«Ja, Herr Houpme, i bi bling.»

		Erscht jitz merkt der Xandi, daß ds Eisi under der Türe steit und eismal über ds andere mit dem Lumpe d’Ouge wüscht.

		«Sitz nume, Chrischte», seit der Xandi und hilft nache. «Wenn bisch du cho?»

		«Vor acht Tage hei si mi brunge.»

		«Wohär?»

		«Us Egypte. Mer sy no gar nid lang dert gsi, so han i d’Chrankheit übercho. U du bin i no lang umenangere gschleipft worde, vo eim Lazarett i ds angere. U wo si gseh hei, daß nüt meh z’machen isch, hei si-n-is heigschickt. Mer sy üseren öppen es Halbdotze gsi.»

		Der Xandi het dem Chrischten abglost, bis es für d’Schüürelüt bald nache gsi isch zum Ässe, und du isch er über Fäld gange, e gschlagne Ma.

		Es het es truurigs Ywintere gä. Geng und geng wieder het der Xandi sech plaget: «Wär i 331 nume denn früecher gange, so hätt i ne no erwütscht!» Ne Blinden uf em Guet z’wüsse, eine, wo trotz allem Furtloufe mit Lyb und Seel dranne hanget und sech jitz hülflos mueß la goume, das het dem junge Meischter d’Freud übel verderbt. D’Frou Madeleine het mängisch nümme gwüßt, wie si ne söll ufchlepfe. Hie und da, wenn si so ne böse Momänt het düregfochte gha, isch nere de wieder z’Sinn cho, was ds Änneli der sälb Abe gseit het, wo’s nere ds Xandis Brief bracht het: «Eh, was me doch o het mit däm Mannevolch!» Wie isch si ds sältmal höhn worden ob däm ungschickte Wort! Aber rächt het es doch gha, das Änneli. Und ob där Ysicht isch di jungi Frou Wagner trotz aller Müej und Not wieder es Lachen acho.

		Unspunne? Vo däm het niemer nüt meh gseit. Der Herr vo Müline het ga Paris müesse, mit dem Consul Bonaparte ga verhandle, und nachhär isch er i d’Regierung cho, wo di neui Verfassung het müesse dürepouke. Da isch einschtwyle kei Zyt meh vürblibe, für a nes Hirtefescht z’dänken und a d’Freud, wo allem Volk hätti sölle widerfahre.





XII.




		Sibe Ringe hei di alte Tanne vom Grauholz agsetzt gha, sitdäm si, mit de Bärner Soldaten i Reih und Glid, französischi Chuglen ufgfangen und ihri fyschteren Escht über Verwundeti und Toti gspreitet hei.

		«Lue da di Narbe — und da — und da!» seit der Houpme Wagner zum Maler Chünig. Und dä antwortet: «Die da blüetet sogar no, ds lutere Guld. So luter blüetet nid jedes Möntschehärz.»

		Si trappe langsam dem Waldbort nah, ganz schwygsam, wie no vieli anderi Lüt. Jede dänkt a di böse Stunde, wo-n-er hie verläbt het. Der Chlous Chünig luegt über Land. Dert äne, wyt hinder em Wald, am Fueß vom Jura, het er sy Batterie kommandiert. Der Xandi Wagner gseht sech näbem Hämi stah. Dert isch es gsi. Der Platz vom Bivouacfüür isch überwachse. Da isch der Schultheiß gsässe und hie grediübere der General. Dert zwüsche dene beide Tannen isch es gsi, wo-n-er mer undereinisch d’Hand gä het, der Hämi, i bi no schier erchlüpft. «I überla der’s», het er gseit, und wo-n-ig ihm i d’Ouge luege, wil i’s schier nid ha chönne begryffe, macht er: «He ja, ds Rächt mueß der Liebi wyche.» I ghöre ne no. — Ja ja, du bisch e lutere Möntsch gsi, Hämi. Und wie du’s gseit hesch, so isch es cho, emel für mi. Aber gäll, das gisch doch o zue: verdiene han i’s no müesse, suur 333 verdiene. — Wenn’s jitz nume für ds Ganzen o so chäm! Ds Rächt het müesse wyche — dem Unrächt. Aber villicht chunnt doch de zletscht no d’Liebi obenuuf. Und, wär weiß, Bärn isch z’grächtem wieder Bärn, no gäb di Tanne da der Achs verfalle.

		«Si chöme», seit öpper vor em Wald usse. Und jitz sy undereinisch e ganze Huuffe Lüt da, me weiß gar nid wohär. Wie us em Bode gwachse. Mänge, mänge, wo vor sibe Jahre derby gsi isch, und Wyber und Chinder. Der Straß nah stande si i länge Zylete z’beidne Syte. Richtig, dert äne chöme si us em Wald, dert, wo z’sälbisch di Flüchtige sy cho z’loufe, juscht wo’s losgangen isch. E Huuffe Roß und Ryter chöme derhär, ganz langsam, voruus Schümmle, aber sünsch alles schwarz. Jitz chöme si a d’Heiteri use. Es flatteret schwarz wie Fäcke. Und z’ringsetum isch alles so heiter. D’Matte guldig gääl vo Söublueme, und über ds Grauholz stryche schneewyßi Wulke.

		Da sy si. Alles nimmt der Huet ab. Es fählt nid viel, si chneulete der Straß nah a Bode. Sächs Schümmel, mit große schwarze Tüecher deckt, zieh der Wage, wo der Schultheiß Steiger heibringt. Sächs Jahr isch er i frömdem Bode gläge. Es dunkt ein, er müeß di schwäri schwarzi Dechi zrüggschla und sys Grauholz aluege, der Platz, wo-n-er so gärn druffe gstorbe wär für sys Vatterland.

		E längi Cavalcade chunnt hinder em Lychewage här und es ändloses Volk, vo Burdlef, us em Ämmetal, vo Froubrunnen und vo Wangen ufe.

		334 Si halte, und z’beidne Syte vo der Straß marschiere si uuf, e mächtigi Gmeind verfyschteret di gääli Matte. D’Tannen am Waldsoum schwänken ihri fyschtere Fahnen im Früehligsluft, und dür di Tuuseti vo Zwisle, wo sech recke, für über di vorderen yne z’luege, geit’s bis hindenusen und bis uf e Bärg ufe: «Still! Der Schultheiß, der Schultheiß!» Es ruuschet und ruuschet, und mängisch dunkt’s ein, me ghöri Manne dür ds Underholz bräche, Chölben ufschla, Gwehr und Sebel chlefele, Reder im Grien bärze. Schieße si eigetlech a menen Ort?

		Still! Es redt eine. Der Amtsstatthaller Tillier. Im Name vo der Regierung bringt er dem Tote di erschte Grüeß. Der Luft verwäjt syni Wort.

		Jitz redt en andere, der Staatsrat Freuderych. Dä isch ne ga reichen a der Gränze.

		Und jitz gange si wyter. Wettige Zug! Es wott nid höre. Sowyt men im Straßeboge zwüsche de Tannewänd vüretsi und hindertsi ma gseh, ei Möntschestrom.

		Der Xandi Wagner und der Chlous Chünig gange mit. Si hei viel z’rede mitenand. Morn na der Lycht trifft me sech bim Schultheiß vo Mülinen im Stift.

		Bi der Papiermühli wartet wieder e Deputation us der Stadt. Wo si uf der Höchi vom Altebärg achöme, fa alli Gloggen a lüte. Ah, wie das tönt! Der Luft wäjt’s uf alli Syte. Mängisch ghört me’s nume no ganz schwach, und de chunnt’s plötzlech wieder wie Kanonedonner vom Münschterturm 335 här. Am Stalde bis zur Undertorbrügg steit’s Chopf a Chopf, wie verschüttete Rueß i der Gaß.

		D’Aare grüeßt nen o, der brävscht Bärner. Währeddäm di sächs Schümmel im Möntschestrom ihri schwarzi Lascht langsam dür ds Tor und über di alti Brügg ynezieh, wirft si Schuumchränz vo Gletscherwasser a de Pfyler ufen und ruuschet herrlech i ds Gloggeglüt, vo Bärgluft und Treui.



		Ds morndrisch am Namittag sy du e stattlechi Schar Herren im Stift binenand gsässe, alti und jungi, aber alli ds Härz voll Wermi für ds alte Bärn und alli no ganz überno vo der Totefyr im Münschter, bsunders vom Mozart-Requiem, wo me hie zum erschtemal ghört het. Da sy gsi der Xandi und der Sigmund Wagner, der Maler Chünig, der jung Hans Ruedi Wyß und der ander Poet, der Hälfer Chuehn, und no mänge, wo het welle hälfe bim Hirtefescht, vowäge jitz het’s gulte. ’s isch wieder Ornig gsi im Land, me het sech wieder afa verstah und sech afa bsinne, daß es no öppis anders git als der Chummer um Gäld und Brot und Chleider. Und o der Fritz Gatschet isch derby gsi mit sym Troum vo neren eidgenössischen Armee.

		«Loset, Manne, liebi Bärner», seit der Herr vo Müline, «mer standen alli no under em tiefen Ydruck vo der Ehrepflicht, wo mer vori erfüllt hei. Und mir hei wieder einisch gspürt, was vo üsnen Altvorderen und bsunders vo mene Ma usgeit, wie dä, wo mer jitz dem Heimatbode zrügg gä hei. 336 Es isch nid nötig, z’säge, was mir dene schuldig sy, wo ihres Läbe härgä hei für üsi Unabhängigkeit und Freiheit. Aber jitz heißt es vorwärts mache. D’Schaffesluscht und Läbesfreud chunnt nid us de Grüfte, die chunnt oben abe, vo de Bärgen abe. Mer wei jitz Liecht machen und dem Volk zeige, daß Grund gnue da isch, sech z’freue, daß es es Land het, wo’s wärt isch, sech derfür z’wehre, und daß es imstand isch, sech z’wehre, ohni frömdi Hülf und frömdi Regänte. D’Schwyz isch es Glück für d’Wält, aber nume so lang si äbe d’Schwyz blybt. Sobald si den andere Länder glych wird, isch si nümme, was si sy söll. D’Schwyz i ihrer Freiheit isch e Gottesoffebarung, und wenn men ere d’Freiheit nimmt, so isch es Wunderwärk gschändtet. Drum wei mir a d’Arbeit und im Ougschte z’Unspunnen obe ds Volk la i Spiegel luege. Da müesset dir, Chünschtler und Poete, vora. Wär hilft?»

		Er het ne d’Händ dargstreckt, und alli sy ufgsprungen und hein ihm mit glänzigen Ouge zuegseit, er chönni uf se zelle.

		 * * *

		Us de Chleck vo der Schüürewand im Ortbüehl het der Garbestock guldig vüreblinzlet. Hindenuse het der Yäs vom mächtige Heustock under em Vorschärme duftet, voruse dür d’Zuglöcher d’Brotfrucht. Ds Strougfräs, wo no di vorigi Wuche vo der Yfahrt bis uf en Acher use der Wäg gsoumet het, isch suber ufgrächet gsi, so daß der Hof schier 337 wie gsunntiget usgseh het. Di beide brave Brüünle hei vor der Bschüsi usse mit de länge Wädle di suber gstriglete Flanke pöitscht und d’Chöpf ufgworfe. Si sy vor nes großes Rytwägeli gspannet gsi, und der Verdingbueb het se ghüetet.

		Der Chlöusi und ds Änneli und ds Lisebeth — potz tuusigsapperlot! — hei, wie us em Druckli, under der Chuchitüre gwartet. Schöneri Buremeitschi het me de nid bald gseh. Schwäbelhüetli hei ne di übermüetigen Ouge verschattet; aber der guet Luun isch nid gsi z’verstecke, so wenig wie ihri Rosen- und Resedameie. Sogar der Chlöusi het es Meieli uf em Huet gha.

		«Aber, was isch jitz o das, daß ds Herre nid chöme? ’s wird öppe de no müesse sy, daß si z’Thun inne mit dem Schiff ohni üs abfahre, de hei mer de der Hoselupf und ds Füürwärch gseh!» wäffelet ds Lisebeth.

		Ja, wenn si gwüßt hätte! I der Äßstube steit der Herr Houpmen am Fänschter und trummlet mit de Finger der Bärnermarsch a de Schybe. Vor nere Stund isch er abe cho, reisfertig, mit mene schöne breitrandige Filzhuet uf em Chopf und elegante Stulpestifel. Er het gmeint, er bruuchi nume d’Türen ufz’tue, so chömi d’Frou Houpmänni wie uf ungeduldige Fäcken ihm cho der Arm yhänke. Statt däm isch si im Wärchtigrock uf em Ruehbett gsässen und het ihres Fadechörbli erläse, ohni numen ufz’luege.

		«Wenn wottsch du di de zwägmache?» het er gseit. Und wo si mit runden Ouge fragt: «Für 338 was zwägmache?» het er nume so ne Schnuuf dür d’Nasen usblaset, wie nes Roß, wo me hinderebindet.

		Sit nere Wuche het me vo nüt anderem meh gredt gha als vo Unspunnen und vo der Reis, und der Herr Houpme het so i syne Pläne gläbt, daß er gar nid druuf g’achtet het, was d’Frou derzue seit. Es isch zwar gwöhnlech öppis i der Luft, wenn d’Froue schwygsam sy. Aber me bringt se-n-am ehndischte wieder zum Rede, wenn me nüt druuf achtet. Es isch wahr, är sälber het vo allem gredt, vo Roß und Wage, Schiff und Füürwärk, vo Fahnen und Ehregschänk, vo de Lüt, wo chöme, vom Wätter und vo der Musik. Aber daß er o hätti sölle frage: «Was hesch im Sinn az’lege? Freusch di?» und so wyters, das äben isch ihm nid z’Sinn cho. Drum isch d’Frou Madeleine uf di kuriosi Idee verfalle, Unspunne gang se nüt a. Dublet het si nid. Nid einisch het si ds Muul verzoge, nid einisch widerredt. Aber der Vor-Ruusch vom Fescht het si näbe sech vorbygla und sech i Vorsatz verbisse, si welli de derfür sorge, daß o die zu ihrer Freud chöme, wo nid ga Unspunne chönne. Für das het si sech heimlech erwermt; si het nume bis jitz nid der Muet gfunde, ’s ihrem Ma z’säge.

		Aber dä Blascht dür d’Nase het se gweckt wie ne Hornstoß vom Uristier. Es het gar kei Tägscht bruucht derzue. Und trotzdäm!

		«Ach», het si gseit, «lue, i ha dänkt, i löj di la gah. Du hesch jitz alles en train ta, und i wott Dir 339 nüt i Wäg lege; aber für mi isch es gschyder, i blybi hie, i ha ja hie gnue z’tüe...»

		E zwöite Schnuuf und es wortloses Armeschlängge het se-n-underbroche.

		«Du findsch ja doch, i sygi en Egoischt. Du hesch mer’s meh als einisch gseit. Und da han i halt dänkt, i well jitz einisch probiere, den anderen öppis z’sy.»

		«So? Den andere? Wäm? — Und dermit verderbsch mir di ganzi Freud — und nid nume mir.» Mit däm het er sy schöne neue Huet i nen Egge gworfen und e Schritt zur Türe ta.

		Da isch si ufgstanden und het halb vor sech abe, halb zum Fänschter uus gluegt und d’Mulegge verzoge, me het nid gwüßt, was es druus wott gä.

		«I wott keini marottes, weder frommi, no übersüünigi. Dy Platz isch bi mir, und wenn i finde, du sygisch nötig bi der Sach, so weiß i warum. — Dys guete Härz in allen Ehre, aber du hesch wahrschynlech z’Unspunnen a myr Syte no wichtigeri Ufgaben als hie.»

		So het si ihre Ma no nie ghört rede, und wenn’s scho nid ganz na ihrem Sinn gsi isch, so het’s nere-n-uf ne Wäg doch gfalle. Si isch zue-n-ihm cho, het ihm der Huet ufgha und isch ihm sogar mit der Hand über d’Backe gfahre.

		«Bis lieb, i chume ja.»

		Dermit isch si use. Und der Herr Houpme isch nid rächt drüber cho, het er’s gwunnen oder verlore. Drum het er afa trummle. Zwüschenynen isch er mit dem Papa ga rede, i Hof ga luege, ob i der 340 Ornig agspannet sygi und de wieder cho warte. Gärn wär er überufe ga popple, aber er het sech ebha.

		Ändlech geit d’Türen uuf, und d’Frou Houpmänni steit da, wie-n-er se no nie gseh het, äben i däm Chleid, wo-n-er dernah hätti sölle frage. Es isch scho lang im Huus gsi, fix und fertig; aber der Herr Houpme het geng nume vo Chüejerbueben und Alphornbläser gredt. Er isch halt überhoupt nid gwanet gsi, a syr Frou umez’stüpfe, si söll sech de i der Ornig alege. Es prächtigs wyßes Costüme mit wyrote Strichen isch es gsi, glatt und läng, ds Corsage mit Puffermeli breit usgschnitte. Me het di ganzi herrlichi Figur chönne chüschte, wie bi keier früechere Mode, ’s isch eim schier gar chly uf en Ate cho. Und de dä Chopf! Uf di guldige Chrusle het si en Art Turban vom glyche Stoff wie der Rock ufcoiffiert. Näbe dra isch mit neren Agraffe voll Rubinen e wyße Colonel vo Reiherfäderen ufpflanzet gsi. Ussert där Agraffen und de Pärlen i den Ohre het si keini bijoux aghänkt gha. Di breiti émeraude Escharpe het si i däm Ougeblick mit ihrnen Alabaschterarme so hinder em Äcken usgspannet, daß di ganzi Herrlechkeit us däm grüene Hindergrund vüregsprungen isch.

		Dem Xandi sy Ungeduld isch verfloge gsi. Es het ne greut, dermit di wunderbari Erschynung us em Türrahmen i halbfyschtere Gang z’verschüüche, und gäb es du het müesse sy, het er d’Türe zum Cabinet ufta und übere grüeft: «Papa, chömet lueget!»

		341 Di chalte blauen Öugli hei us ihrem läderige Gsicht gluegt, wie wenn si dür ne vorzytige Schranz i di äneri Wält gsäche.

		«Lue de, daß der se niemer nimmt!» seit er und zu sich sälber brümelet er: «Dir chönnet mer lang, aber das isch halt no de la vielle souche.»

		Jitz het’s halt du doch müesse sy, und me het sech vom Papa Wagner verabschidet. Im Hof usse hei si enandere nid übel gmuschteret, die vom Lächehuus und die vom Stock. Ds Eisi het i sym Runzlegsicht Ouge gmacht wie beinigi Chnöpf i mene Polschterchüssi. Der Herr Houpme und sy Frou sy uf e vordere Sitz. Si hei guet Platz gha. Aber uf em hindere Sitz het der Chlöusi syni Chüejerarme müesse dem Änneli und dem Lisebeth um ds Gstältli lege. Z’beidne Syten isch es über ds Wägeli uus gschwallet und das nid nume lääre Chittelstoff.

		«Jitz aber hü! Bhüet ech Gott alli mitenand, hienachen und dertnache.»

		Wo si uf der Stäffisburgstraß gäge Thun zue gfahre sy, hei si uf der Sunnsyte vo der Ortbüehlschüüren eine gseh am Bort sitze mit menen agfangene Steichratten uf de Chneu und näbe sech e Bund Wyden i mene Züber. Hinder ihm isch ds Eisi gstanden und het mit der Hand d’Ougen überschattet. Der Xandi merkt, daß sy Frou sträng dert übere luegt. Da chlepft er mit der Geisle. Und für sech wägem Ruck z’etschuldige, wo si alli übercho hei, seit er: «Mer müesse mache, daß es rückt.»

		342 A der Bächimatt isch en allmänds Bock a der Ländti gläge, scho halb voll. Chüejer, Buremeitschi, Stadtherren und Dame, Musikanten und Schifflüt, alles mit Proviantchörbleni, Wattseckleni und Guttere bewaffnet. Das het es Luege gä, wo d’Frou Houpmänni Wagner z’mitts derdür cho isch!

		«Wohl Mähl, die tuet jitz äini dür. Uf dere stübt’s de nid wie uf äire dert, wenn öppe der Stockhorner sött gah», het me ghört säge. «Äini» isch d’Frou Maréchale gsi, wo vornen im Schiff, vo vielne Herren umwädlet, gsässen isch und mit ihrer Escharpe gfäcklet het, wie ne Reigel am Fischtrog.

		Das isch du a nes Komplimäntieren und Scharwänzle gange, bis alles isch gsädlet gsi, wolle! Aber ändlech het’s gheißen abstoße. Bis über d’Schadau hei d’Ruederchnächte müesse schaffe. Aber einisch im offene See, het me du nes großes Sägel ufzoge, und d’Musikante hei afa stryche, d’Säligkeit isch eim nume so über en Äcken ufgramslet. Uf em Thunersee a mene heitere Summertag! Was weit der meh? Me schwümmt i der glückleche Bläui.

		Z’Oberhofen isch es anders Schiff voll Chüejer und Singsang cho z’gluntschen und z’Gunten es dritts. Sy si i eim mit mene Lied fertig worde, so het’s im anderen agfange. Hie het eine gjodlet, dert einen es Hornsolo blaset. Und de het e Baßgygen afa rure, daß e Tschuder über ds Wasser gfahren isch.

		343 Vor em Guntebach usse het der See mit tuused Silberfunke gflimmeret. Da zeigt der Herr vo Müline druuf, git dem Mundi Dittliger e Box und seit: «Der Haselmuus ihre Brutschleier!»

		Der Xandi het’s begriffen und seit: «Ah, bravo!» Der Mundi hingäge, wo no geng chly nes böses Gwüsse gha het, dänkt a ne Huetdrucken und schießt uuf. Si hei ne vatterländisch usglachet. D’Frou Madeleine hingäge, wo’s o ghört het, dänkt: «Wartet nume, euch will i der Schleier vo der Haselmuus no zeige.»

		Jitz gseht men im Oberhofener Schiff e längi schwarzi Gstalt ufstah, und bald druuf chunnt’s vo nere chreftige Mannsstimm über ds Wasser:

		«Juheh! Der Mutz isch wieder da...»

		Der Räschte het me nid guet verstande, numen am Schluß vo jedem Värs het ds ganz Schiff brüelet: «Mutz! Mutz! Mutz!» Und de hei si im Thuner Bock g’antwortet: «Trutz! Trutz! Trutz!»

		Änet dem Nachtstall het me ds Merliger Schiff in Sicht übercho, wo um nes paar Schybeschütz voruus gsi isch, und us em glitzerige Spiegelbild vom Niese, wo d’Wälleli i luschtigem Spil geng der Spitz drab griffe hei, het e stattleche Bock voll Frutiger und Sibetaler Mannschaft e Schuumschnouz vor sech här gstoße.

		Im obere Teil vom See het der Schönwätterluft nid so rächt zueche möge, so daß es du chly langsamer ab Fläck gangen isch. Aber ändlech, i der lötige Namittagssunnen, isch nah-ti-nah di ganzi Flotte bim Neuhuus ygloffe! I allne Farbe 344 het es gramslet, und bald isch en ändlosi Caravane vo Lüt und Roß und Wägen i nere Stoubwulke gägen Undersee zue gwanderet. Vor em Hotel am Höchiwäg — es isch ds einzige gsi dert änet der Aare — isch im Schatte vo de mächtige Nußböum scho allerlei Volk binenandere gsi. Der Herr Sigmund Wagner und der Maler Chünig sy mit dem Amtsstatthalter dene Herre vo der Regierung etgägecho und hei alli Händ voll z’tüe gha. Me hätti schier sölle chönne häxe, für alles das Volk under Dach z’bringe. Vorewäg het me d’Froue versorget. Ds Mannevolk het me sälber la sueche, und mängem vo dene Mannen isch d’Ougschtewermi z’guet cho. Uf Heuböde, Löubleni und Gadeni het me sech es Plätzli gsuecht und dänkt, wenn me numen am Schärme sygi, wenn’s öppe sött es Wätter gä!

		Mit Spazieren und Umehöckle het me sech bis zum Abe d’Zyt vertribe. D’Frou Houpmänni Wagner het sech nid über Längizyti gha z’chlage. Alti und jungi Herre hei nere gluegt ab den Ougen abz’läse, mit was si nere chönnte gsellig sy. Aber di Haselnüß, wo so luschtig i d’Oberländer Herrlechkeit usegluegt hei, sy schwygsam blibe vor allem däm dienschtwillige Volk. Höfleche Bscheid het jeden übercho, aber meh nid. Derfür isch es de Chinder vo Inderlache descht besser gangen und de Burelüt, wenn si mit nere-n-i ds Gspräch cho sy. Was vo Frömde sech zuechegla het, isch meh oder minder under sich blibe. D’Frou de Chateauvieux frylech het allerhand alti Bekanntschaften 345 us der vornähme Wält umegfunden und ne mit ihrer schöne junge Fründin vom Ortbüehl d’honneurs gmacht.

		Nam z’Aben isch men um ds Hotel ume gsässen und het uf d’Fyschteri und ds Füürwärk gwartet. Da het z’mitts i nere große Gsellscheft d’Madame de Staël ihri Zänd und ihren esprit zeigt. Si und d’Frou Madeleine hei nid viel mitenand gwüßt az’fa. Scho besser isch es grate mit der Madame Lebrun. «Tüet mer der tuusig Gotts wille die chly goume», het der Herr Chünig zur Frou Wagner gseit, «si hanget mer geng a de Chuttefäcke für allerhand, und i ha jitz gwüß nid der Zyt.» Es isch nid schwär gsi, se z’goume. Di Frou isch hälluuf und ds Gäggels gsi ob allem, was si um sech ume gseh het. Ihres Charme het d’Herre huuffeswys azoge, und da hei de di beide Froue sech amüsiert, z’luege, wie si zwüsche der Blunden und der Dunkle wärweiße.

		Ändlech isch es fyschter gnue gsi, und du isch es uf der große Matten am Höchiwäg losgange mit füürige Reder, Raqueten und Schlange, mit Cherzen und Bouquets vo allne Farbe. ’s het gsprätzlet und gchlepft und gchnatteret, pfuuset, gchroset, gspöit und gchrachet, wie nen ertrunneni Höll. Aber ds Schönschte vo allem zsämen isch doch nachhär der Ougschthimmel mit syne Stärnschnuppe, der bleich Schimmer vo de Firnfälder und ds Ruusche vom viele Wasser i de schwarze Bärge gsi.

		346 Am andere Morge het’s hinder de Nußböume scho gjuzet und gsunge, gäb’s de frömde Herrschaften im Hotel lieb gsi isch. Us Angscht, si chönnten öppis versuume, hei si wohl oder übel müesse lüpfe, und das het ne du no zu mene Vorfescht verhulfe. Di wenigschte no hei der Tag i de Bärge gseh erwache. Ganz andächtig hei si zuegluegt, wie ds Sunneliecht vo Grat zu Grat gangen isch und i blaue Talschatten abegrüeft het: «Gället, dir Schlafchappe, wenn dir hie obe wäret!» Und wie für se z’strafe, sy bald druuf d’Näbelwulke cho z’schnaaggen und hei der rosig Morgeschyn wieder glösche: «Da heit der für eui Füüli.»

		Taget het’s aber doch, und du isch es läbig worden am Höchiwäg. Zwüsche de Burelüt und Senne sy Schwyzermannen i gschlitzte Landschnächttrachte zum Vorschyn cho, roti, wyßi, blaui, gääli. Fahne hei afa flattere. Da und dert het einen uf nere Trummle ds Chalbfäll probiert. E Trumpete het glänzt. Geng meh und geng meh Lüt hei sech zuechegla. Zwilch und Halblyn het Wäg und Börter gfüllt. Di gääle Schybe vo de Schwäbelhüetli und breiti schwarzi Filzhüet sy druff umegschwumme und viel viel Blueme. Di zsämegsparti Freud isch nümme z’bha. Fünkli chunnt zu Fünkli, Flamme zu Flamme. Es brichtet und gunscheret und lachet und surret, und albeneinisch schränzt e Juzer dür e Feschtdusem, bis du undereinisch e Hornstoß Zeichnung i das Dürenand bringt.

		347 Es Kommando und Musik löse der Strom. E Bluemegarte wanderet zwüsche de Böum gäge d’Wagnereschlucht. Voruus wie Strüüß vo Fingerhuet, Ysehuet, Ritterspörli di Schwyzermanne. Hellebarden und Schwärter blitze derzwüsche. Wie nes Regimänt Ankebälli chöme d’Schwäbelhüetli derhär und du en usgschüttete Huuffe Strouröseli: d’Chüejerchäppli uf breite zwilchigen Achsle. Zylete vo bruunen Arme. Wie d’Füehlhörner vo mene Riesegueg stande d’Alphörner i d’Luft. Und über alles usgsäjt Rosen und Aschter. Di gsunntigete Herrelüt wandere mit. Frömdi, Fürschte, Baronen und anderi Lüt, wo’s hei, loufe zwüsche Muetteni i der Spitzehuben und wyßhaarige Buremanne hindenache, alles mit der glyche Freud i den Ouge. Wie lang, wie lang het me doch nüt Settigs meh gseh!

		Es trappet und chlefelet und redt und lachet dür e Wald. Und jitz tuet sech der Platz uuf, e wyti grüeni Mulde. Grediübere troumet im fyschtere Wald di graui Burgruine. Linggs dervo gseht me tief yne, i d’Flüeh vom Luterbrunnetal. Mächtigi schwarzi Tannewälder recke sech a de Wänd, für z’luege, was da derhär chunnt. Di oberschte Tanne möge sech strecke, wie si wei, si chönne sech der Näbel nid us den Escht strähle. Linggs tuet es sech uuf i di wüeligi Riesehoschtet vom Bödeli. Hie und da lüüchtet zwüsche de Böum es Schüümli vo der Lütschene, wo sälber lärmet wie ne Feschtzug. Das gäb e schöne Vorwurf zu nere Red, dänkt der Herr Oberamtme vo Inderlache, das Trybe vo 348 dene Wasser. Das Zwänge, Drücke, Pressiere, Rumple, Donneren und Gieschen im änge Schlund vom Luterbrunnetal. Und wenn si um en Egge chöme bi Gsteig und der blau Strich vom Brienzersee ob de Böum gseh und di großi sunnigi Wyti, so sy si uf eismal zfride. ’s isch Platz gnue i der Schwyz, heißt’s a jedem Uferblock, nume nid ufbegährt!

		Aber jitz isch nümme Zyt, Rede z’studiere. Si stande scho drei Glider höch um e Kampfplatz ume, und ds Bort — schön rund wie ne halbierti Heimbärgchachle — isch bsetzt, e wahri Bluemestäge. Und was für Blueme! Buebe, jitz gilt’s! Gseht er se nid, di roten und blaue Gstältli, di sydige Schöube, di Schwäbelhüetli, di Spitzehuben und Meie! Di rosige Gsichter, di Müntschibacke! Und derzwüsche tubwyßi Bärt vo Trätteni, wo wei cho luege, ob dir no Saft i de Chnoche heiget. Es gramslet i allne Farbe. So het no kei Garte blüeit, gschwyge den es Grasbort im Ougschte. Und jitz git’s e Schranz ob em Bellehöchscht, e heiterblaue, und e glahrige Liechtschwall geit über Wald und Fäld und Möntsche. E Wälle vo Gwaschel fahrt de Börter nah. Aber plötzlech schwygt’s. — Still! Loset! Im Buechewald under der Burg singe si. E herrleche Chor. Me mueß richtig scho chly lose. Di Chilchen isch halt wohl groß. Aber me wird nume descht andächtiger. Es isch grad, wie wenn das Lüftli, wo um d’Ruine strycht und i de heitergrüene Boumtüller wädelet, würdi vo alte Zyte singe.

		349 Eigetlech wär’s gar nid nötig, i große Rede z’säge, für was me zsämecho sygi. Alles, was da steit und hocket, gspürt’s eso guet und läbt scho ganz drinn i der gmeinsame warme subere Freud. Aber der Oberamtme — er dänkt scho lang nümmen a d’Lütschene — weiß ihm so guet der Träf z’gä. Grad juscht, was si alli im Härz hei, ohni’s chönne z’säge, das weiß er i schöne Worte z’modle. Jitz chunnt’s einisch vüre, daß me’s viel besser zsäme cha, als men alli di böse Jahr düre gmeint het, wo bald e jede vor luter Angscht, er chönnti z’churz cho, dem andere het afa z’leid wärche. Warum sötti men o enandere nid troue, wo me doch us em glyche Bode gwachsen isch, höch und nider, Stadtburger und Bure?

		Es isch nid z’säge, wie wohl es eim tuet, wenn me so ohni alli Hinderheltigi us em glyche Chacheli cha luteri Freud trinke. Frylech, der eint nüggelet nume dranne, der ander sürflet wie nen Ablauf; aber es isch ja gnue da, und allne chunnt der glych Glanz i d’Ouge.

		Für d’Ohren und ds Gmüet hätti me jitz afange gha, aber jitz hei d’Ouge no meh welle, die sy nie z’erfuettere. He nu, si sy uf ihri Rächnung cho.

		Zerscht sy d’Steistößer i große Kreis cho. Potz, wettigi Möcke het me ne da grüschtet gha! Dreizäntnerigi. Es het ein dunkt, es sött ne d’Büüch verspränge, wenn si se glüpft hei. Mängem gruuset’s. Aber warum lache si dert am Bort? O, der Trätti vo der Breitlouene het zu syne Nachbare 350 gseit: «Das ischt nüt. Das sy numa Giischjäsli. Da han i ander Bitzen glüpft, wa-n-i junge gsi bin.»

		Du isch du d’Houptsach cho, ds Schwinge. Da het’s de albe ds Bort uuf und z’ringsetum um e Kreis gchachlet vor Freud, wenn’s eine gleit het, daß es fascht so dumpf tätscht het wie vori bi de dreizäntnerige Steine. Wie herter si porzet, wie rüücher si enandere gheit hei, descht glänziger sy d’Ougen am Bort worde. D’Meitscheni hei enandere vor Spannung i di bruune, runden Arme gchlemmt. Wo der Chlöusi sy Gang mit eim ab em Battebärg ta het, sy ds Lisebeth und ds Änneli schier inenandere gschloffe vor Angscht. Aber Chlöusi het sy Ma gstellt und der ander uf e Rügge tröhlt. Anere frömde Dame het me müesse zum Brunne hälfen und kölnisch Wasser under di bleichi Nase ha. Da het der Sigmund Wagner am Comité-Tisch gseit: «So rächt! Wenn’s nume ganzi Caraffe Schmöckwasser bruuchti, i zahlti’s us mym Sack.»

		D’Madame Lebrun und der Herr Chünig hei in ihri Büecher zeichnet, was gisch, was hesch, vor luter Ufregung niene nache möge, sibenezwänzg Figuren agfangen und keini chönne fertig mache. Es alts Muetti, so eis, wo öppis uf gschickte Finger gha het, het ne lang zuegluegt und du tiefsinnig gseit, das sygi o ne Chunscht, so öppis chönnen ufz’schrybe, daß me’s nachhär erchenni.

		I der obere Hole gäge d’Wagnere hei si uf Schybe gschosse. Es het zwar z’sälbisch no nid so hässig gchlepft wie hüttzutag, aber si hei du einewäg 351 bald müesse höre, vowäge jitz sy überunde no d’Alphornbläser und d’Jodler dra cho, o ne Chunscht, aber dennzumale no nid e verchünschtleti.

		Bhüet is, me hätti no lang gluegt und glost, und mänge, wo der Chürzer zoge het, hätti gärn no nes zwöitsmal probiert, aber me het einisch müessen abbräche. Si hei’s gar nid g’achtet gha, wie wyt äne d’Sunne scho über em Saxetetal gstanden isch. Und de het halt wäger na den Ougen o der Mage sy Anteil welle ha. Für was wäre sünsch dert äne di Zält ufgschlage gsi?

		Währeddäm me no ne famosen Eierufläset arrangiert het, wo brav het gä z’lache, hei d’Prysrichter under sich usgmacht, wär en Uszeichnung verdienet heigi, und du sy alli, wo mitgmacht hei, vor der Tribünen uf drü Glider ufgstellt worde. Der Oberamtme het d’Siger ufgrüeft, und d’Frou Houpmänni Wagner het ne d’Prysen usteilt, schöni guldigi und silberigi Dänkmünzen a rotschwarze Bänder, Chüejergürt i de Bärnerfarbe, Gläcktäschen und gravierti Stutzer, wo d’Regierung gstiftet het.

		Dernah het sech alles glageret zu Spys und Trank, di einten under de Zält, di anderen under de Böum. I de Zält hei si Rede ghalten und Gsundheiten usbracht, und de Börter nah het’s afa singen und johle. Keim Möntsche wäri’s z’Sinn cho, daß da je eis dem anderen öppis hätti möge z’leid tue. Di Vürnähme hei de Gringe ds Wort gönnt und mit ne glachet und brichtet, und di Gringe hei de Höcheren ihre Reschpäkt gönnt. 352 Sogar de Frömden isch ds Härz ufgangen ob der Freud, wo da vo de Bärgen aben ihri wyte Fäcken über alles Volk gspreitet het.

		Es het gsurret und gsumset und gsunge, wie ne Hoschtet i der Bluescht.

		Uf eismal rüeft me: «Eh, lueget, lueget, wie schön!» Da fat’s erscht rächt afa gramsle. Es sammlet sech uf allne Chnübeli zu Schare, und us de Zält louft alles vo de Tische wäg uf d’Matten use. Was isch, was git’s? — D’Jungfrou! — Lueget, d’Jungfrou! — Ja, ds Gwülk isch usenandgangen und z’beidne Syte de fyschtere Wald- und Fluehbärge nah dervo gstriche, und da isch si gstande, grad us em blaue Himmel abe mit ihrem heilige Sunneglanz uf der wyßrosige Stirne. Ne Zytlang isch es ganz still worde, so daß me ds Wasser i de Gründe het ghört ruusche. ’s isch eim gsi, me dörf nid rede. Derfür het’s du a menen Ort uf mene Hubel afa singe, und anderi sy ygfalle. Und mängs isch verstuunet, überchunnt ds luter Ougewasser und weiß nid warum.

		Der Glanz vom Bärg isch über em Land bliben und het sech gspieglet i allnen Ouge. Under d’Zält het niemer meh möge. Me isch under em freie Himmel bliben und het der große Freud gläbt, bis di länge Schätten a die gmahnet hei, wo me daheime gla het. Nah-ti-nah isch d’Feschtgmeind usenandgange, für hei ga z’erzelle, was men erläbt heigi.

		Der Großteil vo dene, wo am Morge vo Inderlachen usgrückt sy, isch wieder mitenand gwanderet, 353 dasmal gäge Matte zue, wil me dem Gletscherliecht nid het welle der Rügge chehre.

		«Wo blybt der Xandi Wagner?» fragt eine vo dene, wo im Schwarm mit der Frou Madeleine gange sy. «Er isch a menen Ort blybe stah», het’s gheiße. «Er het en alte Bekannten umegfunde.»

		Ja, es isch ihm vom Feschtplatz ewäg eine nachegloffe, ehnder chly e strube, und der Xandi het sech geng gfragt, wo-n-er ächt dä scho gseh heigi. Und er het’s no nid usebracht gha, so fragt ne dä: «Syd Dir nid am füfte Merzen Anno achtenüünzgi a der Änglischbärgegg im Wald über Nacht gsi?»

		«He wohl. Bisch du öppen eine vo dene drei Scharfschütze, wo mit is im Wald gläge sy?»

		«Prezys. U luegit da. Die han ig Euch di sälbi Nacht us em Sack gstole. Dir heit’s nid g’achtet, Dir heit Ech geng numen um di schöni Frou gmüeit, wo hütt z’Unspunnen obe by-n-Ech gstanden isch. Es wird wohl öppen Eui sy?»

		Dermit het dä Ma dem Xandi sy verloreni Uhr i d’Hand drückt. Und no bevor er en Antwort weiß, fahrt der Scharfschütz furt: «Es het mi jitz afe lang plaget, un i ha däicht, i nähm se hütt emel mit, we’s öppe sy sötti, daß ig Ech ume gsuch. — Si geit richtig nümme. ’s isch allwäg öppis Verheit’s dranne, un i ha’s niemerem dörfe zeige. Weder Dir chöit se de däich wohl ume mache z’gah.»

		«Es isch no allerhand verheit gsi», meint der Herr Sigmund, wo-n-ihm der Xandi erzellt, wie-n-er 354 wieder zu syr Uhr cho isch, «aber jitz han i gueti Hoffnung, me chönni nah-ti-nah alles wieder mache z’gah.»

		Uf der große Matte zwüsche de Nußböum am Höchiwäg isch e Brügi bouet gsi zum Tanze, und da isch du no bis i Morgen ynen e luschtigi Gsellscheft under de Papierlatärne binenand gsi. So öppis het me no nid erläbt gha. Schwyzer und Frömdi, Damen und Chüejer, Buremeitscheni und Stadtherre hei uf de glyche Brätter ihri Polka und Ländler ghopset. Z’Mitternacht hei emel der Mundi Dittliger und der Fritz Gatschet no einisch der Madame de Chateauvieux zuegluegt, wie si mit mene glimpfige französischen Emigrant vom alte régime ne pas de deux gmacht het, nadäm me di zwöi grad churz vorhär under mene Nußboum het ghöre säge, d’Wält sygi übereggs cho, aber es heigi no sys Charme, sech dermit abz’finde.

		Der Herr Chünig isch um di fête ume gfahre, wie ne Gueg um d’Lampe. Vor Malerglück ganz im Yäs, het er gar nid gwüßt, wo asetze, für das Bouquet vo Liechter und Farben i sys Gedächtnis yne z’fixiere. «Das git es Transparent, es Transparent, wie me no keis gseh het!» Aber es isch eifach z’viel gsi. Wyter und wyter ewäg het er müesse, und zletscht isch er mit sech rätig worde, am schönschte syg’s vo ganz wytem, wo me nume no ne farbige Liechtschyn im Loub vo de Böume gseh het.

		Öpper anders isch aber da gsi, wo ds Fescht o vo wytem agluegt het und doch z’mitts drinne 355 bliben isch, sogar uf der Tanzbrügi: D’Frou Madeleine. Und ds Merkwürdigschte drannen isch gsi, daß alli Lüt se zum Arüehre nach gha hei und doch nie a se zueche cho sy. Si het o nes paarmal tanzet, mit ihrem Ma, mit dem Herr Schultheiß vo Mülinen und einisch mit dem Herr Sigmund Wagner. Si het ekei Ahnung dervo gha, wie mängs Paar fieberheißi Ouge da us der Fyschteri use jede vo ihrne Schritte verfolget, sünsch wär es se gwüß nid acho, z’mitts im Abe der Schwingerchünig zu mene Ländler z’füehre. Das het du öppis chönne, wo dä grobschlächtig Ris im Chüejerchuttli mit syr Tatze d’Hand vo der Frou Houpmänni über e Chopf zoge het. Er het schier müesse grüpele, für sech drunder dürez’winde. D’Lüt, wo chrisdick um e Tanzboden umegstande sy, hei sech nümme gwüßt z’tue, so luschtig isch ne das vorcho. Aber der Chüejer isch o warm worde, sobald er d’Schüüchi het überwunde gha, und undereinisch fat er vor Tanzfreud afa stampfe wie nes Roß und lat e Juzer flüge. Da macht ihm d’Frou Houpmänni ne révérence à recul und e Pirouette und no ei révérence. Uf settigs het der Chüejer nid Bscheid gwüßt. Er blybt halt stah und stampfet und juzet, und wo-n-er sy Tänzere niene meh gseht, gumpet er i dreine Sätze z’mitts i d’Gaffer abe, daß si mit Göißen usenandstübe.

		Jitz hei sech di junge Herre zuechegmacht. Mänge het sech gschwore, er reisi nid ab vo Inderlachen, oder er heigi di Frou Houpmänni zum Tanz gfüehrt. Aber keim einzigen isch das Glück 356 worde. Bis zum früeche Morge het me d’Frou Madeleine fründlech und luschtig gseh d’honneurs mache, aber zum Tanze het keine meh ihren Arm gfunde.

		Wo di Letschte vom Platz gange sy, hätti nid eis öppis anders gwüßt z’sägen als: es isch schön gsi. Und es isch nüt gange, wo me sech drob hätti müesse schäme. Und drum het ds morndrisch no niemer gnue gha. Ds Landvolk isch wie vom Ärdbode verschwunde gsi. Was aber vo wyter här cho isch, het jitz Usflüg verabredet und i d’Bärgen ufe welle, ga Grindelwald, Luterbrunnen oder a Brienzersee. Ds Herr Wagners vom Ortbüehl hätte Figgen und Mühli gha. Jedi Partei hätti se mitgno. Der Herr Houpme het gseit, ihm syg’s glych, d’Frou söll säge, mit wäm si well gah. Är sälber müeß no hie blybe, jitz gäb’s de no z’rächnen und allerhand i d’Ornig z’tue. D’Madame de Chateauvieux het es Soumtier bstellt, für mit nere Gsellscheft ga Luterbrunne z’reisen und isch hinder d’Frou Madeleine grate, si söll mitcho.

		Aber undereinisch het me d’Frou Wagner niene meh gwüßt, und ihre Ma het der Gsellscheft gseit, me söll nid uf se warte. So het me du am Namittag d’Frou Maréchale uf mene Muulesel a der tête vo nere läbesluschtige Caravane im Talschlund vo Luterbrunne gseh verschwinde.

		Bald druuf steit e Wage parat zur Fahrt zum Neuhuus, a See abe. Vor der Hoteltüre hei es paar Herren uf e Herr vo Müline gwartet und 357 mit der Frou Houpmänni Wagner brichtet. Jitz chunnt der Herr Schultheiß mit ihrem Ma.

		«Mir heige ds Vergnüegen, i Euer Gsellscheft z’reise, Frou Wagner?» seit der Herr vo Müline. «Het’s Ech nid gluschtet, no nen Abstächer z’mache?»

		«Am Gluscht fählt’s mer nid, Herr Schultheiß, aber es warte no anderi uf ihres Unspunne.»

		Der Herr vo Müline wirft e verwunderete Blick uf di jungi Frou: «Uf ihres Unspunne?»

		«Ja», fahrt si furt, mit mene Schelm i den Ouge, «heit Dir der Schleier vo der Haselmuus no nid gfunde?»

		Dermit git si ihrem Mandli nes Müntschi, springt i Wagen und heißt di Herre Platz näh.

		Jitz hei si du alli öppis gha z’dänke, der Xandi Wagner und die, wo mit syr Frou dervo gfahre sy. Aber errate het’s nume der Herr Schultheiß. Är einzig het gseh, wär der Haselmuus i der Chilche z’Sigriswyl e Schleier übergworfe het, und was für eine. Und nächti het är, wo doch mängi Wältdame gkennt het, nume geng müesse stuunen über ds Wäse vo der Frou Madeleine, wie si mit allem Volk i der Freud ufgangen und derby doch so ganz Dame bliben isch und wie si dermit alles in Egi bhalte het. Gseh het ne niemer, ihre Schleier, aber gspürt hei nen alli.

		Am andere Tag chunnt der Houpme Wagner gägen Abe hei. Er isch zfride gsi mit allem, nid am wenigschte mit syr Frou und het sech uf se gfreut. Si isch aber nid a der Hustüre gsi, nid im 358 Huus, nid im Garte. Er het se müesse ga sueche. Bim Eichli obe het er se gfunde. Da isch si — der Chindswage näbe sech — bim blinde Chrischte gsässen und het probiert, däm der Umhang ewäg z’zieh vo der Freud, wo men o mit erlöschenen Ouge gseh cha.

		«Chumm nume!» rüeft si ihrem Ma zue. Und wo-n-er by nere steit und nere ganz hübscheli nes Müntschi git, zupft si nen am Ohr, dütet uf e Chrischten und seit: «Ja ja, dir mit euem Unspunne, mit euer Freud, wo allem Volk widerfahre söll!»

		Der Xandi git dem Chrischte d’Hand und luegt sy Frou a, wie wenn er se wetti frage: Wo hesch du das här? Si merkt’s und antwortet ihm mit mene luschtige Blick us de heiterbruune Stärne: «I sibe Jahre lehrt men öppis.»





