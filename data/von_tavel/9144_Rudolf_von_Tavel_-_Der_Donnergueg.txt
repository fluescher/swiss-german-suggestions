Rudolf von Tavel





Der Donnergueg





E Liebesgschicht us stille Zyte





		Dieser «Gueg» ist eher ein Herzkäfer oder ein Himmelsgüegeli, als daß man vor seinen Zangen Angst haben müßte. Auf jeden Fall ist er nichts weniger als ein garstiges Tier — sondern es ist Annemarie, eines der freundlichsten und frischesten Mädchenbilder, die der Dichter gezeichnet hat. — Und was sind das für beneidenswerte «stille Zeiten», in denen die Geschichte spielt? Wir können etwa sagen: vor hundert Jahren. Stimmt es mit der Zahl nicht ganz, so stimmt es doch nach dem ganzen Geist; denn es ist die Zeit, in der in Bern manches wuchs, was uns heute unmittelbar bewegt, und die doch den Zauber einer charmanten Idylle für uns hat, die Zeit, als die Universität Bern zu erstarken begann und die ersten Eisenbahnen durchs Land rollten, während die Frauen noch in Krinolinen wandelten und die männliche Jugend von der Romantik der neapolitanischen Dienste hingerissen war, in denen altschweizerisches Söldnertum einen letzten kriegerisch lockenden Glanz ausstrahlte. Ein Buch, um darin auszuruhen, bald lächelnd und bald wehmütig.

		Francke Verlag Bern

		[30.-32. Tausend / 1982]





I.

Wi der Peter Harzchopf uf öppis Läbigs trappet und was das für Folge het




		Am Ständli isch es großes Wäse gsi... ja so, dir wüsset nid, was ds Ständli gsi isch? — E nu, undehär dem Zytglogge, dert, wo der Spezereiladen isch, het sech ehmale vo däm schönen Erker bis zum Zytgloggen es Dechli ob em Lade dürezoge. Dert drunder hei sech albe d’Studänten uf em Wäg zur Hochschuel troffen und äbe, wi me so seit, es Ständli gha zsäme, und nah-ti-nah het das dem Platz der Name gä. — Also am Ständli isch es Wäse gsi. Es sy meh Studänte da gsi als im Ordinäri, und si hei gar grüüslech gha z’reden und z’brichte. Der Polizeier isch obefür dem Turm gstande. Wi gärn wär er neecher zueche cho, für z’erluuße, was im Tue sygi! Aber er het wohl gwüßt, was es uf sech het, de Studänte vürig z’wärde, und drum het er dänkt, es syg de no früech gnue, sech zueche z’la, wenn de öppis Unerloubts gscheh sötti. Und überdis hei schon es paar Füchs der Uftrag gha, ds Ständli gägen unerwünschti Ohrezüge z’decke. Alli andere hei ufenand ygredt und sech nüt drum gkümmeret, was um se-n-ume gangen isch. Chuum het me’s g’achtet, wenn öppen e Profässer verby gloffen isch. Eine vo de läbigschte, der Peter Harzchopf, het uf ne Kommiliton ygredt, wo a der Muure gstanden isch und ihm dür sy Seelerueh uf d’Närve gä het. Wi meh der Harzchopf tüüfelet het, descht hinderheltiger isch der ander worde, und zletscht het er ihm grad diräkt widerredt und das no mit Spott i den Ouge. 6 (Er het drum öppis gseh cho.) Da fahrt der Harzchopf wi gstoche zrück und... aiautsch! — O pardon — mille fois pardon! Der Peter Harzchopf isch im Zrückfahre mit dem Absatz uf öppis Läbigs trappet, het sech blitzgschwind umgchehrt und in es Paar Ouge — wundervolli dunkelbruuni Ouge voll Weh und Töubi — gluegt. Us mene fyn gschnittene, beerirote Müüli isch es Tönli cho — nei, nid es Tönli, öppis, wo i d’Ohre schnydt, däm aber kei Dichter vo der Wält chönnti e Name gä. Der Peter het sys erchlüpfte «Pardon» no nid use gstagglet gha, so het er das Töchterli scho vo hinde gseh. Es isch graduus der Brunngaß zue gstüüret und het — würklech und wahrhaftig ghümpet, es graziöses Figürli i mene bluemete Summerrock, wo drunder schneewyßi gspitzleti Hösleni vüre gluegt hei, wi’s ds sältmal Mode gsi isch. — Und uf nes settigs möhrigs Füeßli het der Peter müesse trappe! Sapperlot abenandere! Wenn er sech der eiget Absatz hätti chönnen abbyße, grad uf em Platz hätt er’s gmacht.

		Vo allne Syte hei ne jitz spöttischi Blicke troffe.

		«Wär isch das? — Weiß niemer, wär es isch?» fragt er. «Du hättisch mer aber o chönnen es Zeiche gä, du Kameel!» seit er zu sym Vis-à-vis.

		«Wenn i wüßt, wi d’Kameeler düte, so hätt i’s villicht no möge gmache. Warum zablisch eso?»

		Jitz het alles afa lache, und du het me wider vo andere Sachen afa brichte.

		«Es isch dem...» ghört der Peter im Gwaschel säge.

		«Wär isch es? — Wär kennt se?»

		«Dem Dölfi Gatschet sy filia hospitalis.»

		«Wo isch dä?» Der Peter het nid lugg gla, bis er dä Dölfi Gatschet het usfindig gmacht gha. Es isch ihm no 7 am glyche Namittag grate. Im breite Hochschuelgang mit der uralte hölzige Dili het er ne-n-in ere Freistund erwütscht und isch mängsmal mit ihm uuf und ab gange. Zerscht isch es dem Adolf Gatschet ehnder chly gspässig vorcho, daß ne dä Harzchopf isch cho usfrage. Si hei sech wohl gkennt. Myn Troscht, dennzumal isch es no nid müglech gsi, daß zwee jungi Bärner dür d’Schuel uuf und a d’Universität cho sy, ohni von enandere z’wüsse. Aber der Adolf Gatschet isch us mene vürnähme Huus cho, der ander us nere währschafte Burgersfamilie. Und derzue isch der Harzchopf vo chlyn uuf Waisechind gsi, ehmalige Waisehüsler, und für d’Waisekommission vo Dachnagleren und alli, wo sünsch no zue-n-ihm gluegt hei, es Sorgechind. Under der Studänteschaft het er als Füürtüüfel gulten und isch vo de besser Gstrählten ehnder e chly gschoche gsi. Wi-n-er usgseh het, so hei ne d’Lüt gjugiert. Es rahns Bürschtli i mene gschmüselete Flauß, glimpfig und läbig wi Büchsepulver, es intelligänts Gsicht mit schwarzem Fluum under der Nase. Und wenn er gredt het, so het er sy choleschwarze Strubel sech la um d’Ohre wäje. Uf sych sälber isch er suber gsi, vo wäge sobald d’Yschzäpfe gschmulze gsi sy, het me ne-n-all Tag i der Aare gseh. Hingäge mit de Chleider het er ehnder Müej gha, und mängisch het er sys Röckli mit Tinte «plätzet». Der Dölfi hingägen isch blund und schwummig gsi, het sech’s gärn la wohl sy, nie Chummer gha wäge däm, wo nachhär chunnt, und anderne d’Freud gla, sech z’ergellschtere. Im stille het’s ne glächeret, daß dä Harzchopf so yferig na syr Philischterstochter gfahndet het, und er het sech scho gfreut, se de dermit ufz’zieh.

		«Dir meinet mys Cousineli?»

		8 Der Peter het wohl gspürt, daß mit däm het sölle gseit sy: Gmüejet Ech emel nid z’hert, das isch nüt für so ne Tintetschägg!

		«Isch das Eui Cousine? E nu, i felicitieren Ech», het er g’antwortet. So nes Komplimäntli choschtet nüt, wenn du’s scho nid verdiensch, dänkt er. «Aber, wi heißt si und wo wohnt si?»

		«Was weit Dr eigetlech mit nere?»

		«Wyters nüt, i möcht nere numen excuses mache, wil i se hütt us Unachtsamkeit gstüpft ha.»

		«Aha — jitz begryffen i, daß si ds mittag so ulydig gsi isch.»

		«Het’s nere-n-ächt hert weh ta?»

		«Allwäg nid wohl.»

		Der Peter het e Süüfzer ta.

		«Also, es isch my Cousine, d’Jumpfer Annemarie Sunnefroh, und wohnt, wi-n-i, a der Brunngaß, grad vis-à-vis vom Brunne.»

		Das isch eigetlech alles gsi, was der Peter Harzchopf für das Mal het begährt z’wüsse, und am liebschte wär er jitz Hals über Chopf dervo gloffe, ga i ds Wärk setze, was er sech het vorgno gha. Aber der Gattig twäge het er mit dem Gatschet no wyterbrichtet, bis der akademisch Viertel isch abgloffe gsi und me wider i di verschidenen Auditorie verschwunden isch. Der Peter isch hinder nen abgfieggete Schueltisch grütscht, wo-n-er vo rächtswäge den exegetische Chlätterüebunge vom Profässer Zündtheiß hätti sölle nachestyge. Aber hütt isch er für nüt meh guet gsi. Alli Bott isch ihm es Gramsle vo der Färsere bis i d’Fingerbeeri gfahren ob em Gedanken a sys unagnähmen Erläbnis. Wi ds Bsinnen an e bösi Tat het’s ne plaget, und vo Zyt zu Zyt isch er sech 9 mit den usgstreckte Finger dür e Höuel gfahre, wi für öppis usez’bürschte. Geng und geng wider het er öppis Läbigs under sym Absatz gspürt. Und obenyne hein ihm zwöi herrlechi füechtglänzigi dunkelbruuni Rehougen über e Härzrand yne gugget. Ändlech het er sys Sackmässer vüre gno und uf em letschte no nid verchritzete Plätzli vo sym Tisch wi im Taglohn afa schnyden und gore, zerscht e Sunnen-Ufgang, du nes Madonnebild, und ändlech het er e Zirkel mit A und S ygchritzet und du no eine mit de Buechstabe P, H, A und S. Und ob allem Schnitzle het er sech e Brief voll holdsäligi Bueßfertigkeit usdänkt. Er het sech äxpräß i Finger gstochen und mit sym Bluet d’Buechstabe vom Zirkel usgmalet.

		Undereinisch isch alles ufgstande. — Jä so. — D’Vorläsung isch uus gsi. Flugs isch der Peter zum Gärtner Chröuchi a der Frickstäge gschoben und het dert der schönscht Geraniumstock gchouft, wo me het chönnen uftrybe. Du het dä arm Meiestock i di vertubaketi «Bude» vom Peter müesse ga zueluege, wi ne verschossene Studänt mit Stöhnen und Chrible sy erschten ärnscht gmeinte Liebesbrief zur Wält borzet. Der Peter het sech i süeße Schmärze tröhlet und sibe Gänsfädere vergnägget, bis das Opus syr eigete Kritik het möge d’Stange ha. Du het der Geraniumstock als Vorgängere das Chindli dörfen uf d’Arme näh, und der Peter Harzchopf het di duftigi Vorgängeren i Arm gno und isch d’Louben uus gschosse. — «Hälf mer Gott!» het der Notar Gattschu gseit, wo grad derhär cho isch, «wenn das nid no nes Ungfell git!»





II.

Wiso der Peter mit dreine Schueh heilouft, und warum ds Annemarie ds nacht ufsteit




		Ungfell het’s keis gä; aber wenn der Geraniumstock öppe gmeint het, är chönni der Räschte vo sym Läben uf mene Salontisch vertroumen oder sech uf nere sunnige Fänschtersimsen alli Tag vo schöne Händ mit mene graziöse Bschüttchännli la d’Morgetoilette mache, so isch er lätz brichtet gsi.

		«Wär het glütet?»

		«Numen i. I ha da öppis abz’gä für d’Jumpfer Sunnefroh.»

		«So? Dank heiget!»

		Das isch gange wi gschosse, und der Peter Harzchopf isch wider i der Louben usse gsi, ohni nume rächt gseh z’ha, wäm er i däm fyschtere Stägehuus sy Bottschaft abgä het. Und keini zäche Minute später isch o der Geraniumstock wider dusse gsi, i der Loube. No gäb Papa oder Mama Sunnefroh öppis dervo gmerkt hei, isch ds Annemarie dermit über d’Gaß zum armen uszehrige Tischmacher Liechti, wo vis-à-vis i mene Hinderhuus vo der Metzgergaß sys Dasy verhueschtet het. Dert het der Geraniumstock di wichtigi Mission müessen übernäh, der Gloube vo menen einsamen arme Tropf a d’Möntsche vor em völligen Erstärbe z’rette. Und die rote Blüemli hei uf ihrer wältvergässene Simse vor mene fyschtere Fänschter wyt umenandere zündtet und über Hof und Gaß vili Lüt a chranke Liechti gmahnet. — Ja, wenn Blueme chönnte briegge! Geschter no im sunnewarme 11 Garten under hundert Stöck der schönscht, am Abe Postillon d’amour und hütt — seelenallei a der Metzgergaß hindenuse! — Und doch! — Isch es nid besser so?

		Jä, und der Brief? — Äbe, dä tuusigs Brief! Eigetlech het ne ds Annemarie im erschten Aputsch zum Schyterhuuffe verurteilt gha. Aber e Brief lat sech besser verstecken als e Geraniumstock, und hie het’s jitz einisch gheiße: ufgschoben isch ufghobe! Ds Annemarie het sech der Buggel voll glachet ob der Seelenot vom Peter Harzchopf. Aber zeiget mer es Meitschi, wo nid im hinderschten Eggeli vo sym Härz jubiliert, wenn eine vor ihm uf de Chnöie lyt!

		Am z’Abe scho het natürlech der Dölfi Gatschet sech nid mögen ebha, sy Cousine mit Blicke z’necke, und wo’s ihm mit däm absolut nid het welle grate, seit er nere — zum Glück erscht, wo me scho wider isch ufgstande gsi und jedes für sich öppis het z’tüe gha —: «Tuet der dys Füeßli geng no weh?»

		Da louft dem Annemarie e Bluetwällen über ds Gsicht. «Bisch du o dert derby gstande?» fragt es ganz hübscheli ob em Tisch-Abruume.

		«Nei.»

		«Wohär weisch es de?»

		«Gäll, wenn d’s wüßtisch!»

		«O eigetlech cha mer das glych sy. Nume hätt’s mi wundergno, wär dä Tschalpi isch.»

		«I kenne ne. Der Drahtgügger.»

		«O — isch das jitz dä? — He nu.»

		Ds Annemarie het vo däm Studänt scho mängisch ghört gha. Sy Übername het men ihm aghänkt, wil er nid übel d’Guitarre gspilt het zum Singe.

		12 «Er chunnt der gwüß no cho nes Ständli bringe, für ume guetz’mache. ’S isch ihm höllisch unagnähm gsi.»

		«I wett ihm de! — Afin, me ghörti ne de einisch spile.»

		Si hei du vo andere Sachen afa brichten und der Drahtgügger bald wider vergässe.

		Wär aber ds agspunnene Fädi nid vergässe het, das isch der Peter Harzchopf gsi. Er het sech hübscheli näächer a Dölfi zueche gla und nid abgä, bis er e schickleche Grund gha het, zu däm hei z’cho. Us der erschte Visite het’s bald anderi gä, aber lang het’s dem Peter nid welle grate, öpper anders als sy Kolleg im Huus az’träffe. Dä het halt sy Stuben im oberen Etage gha, ob der Äßstube vo ds Sunnefrohs, gäge d’Schütti use.

		Ei Namittag het d’Mama Sunnefroh mit ihrer Tochter uf em Äßstubetisch Wösch zsämegleit. Da ghöre si überobe singen und musizieren, und zwar eso, daß me het möge lose. Verstande het me keis Wort; aber es het verwändt luschtig tönt, so daß di beide Froue mängisch z’mitts im Zsämelege vo mene Lylache d’Arbeit vergässe hei. Eis het hienache ds Lylache gha, ds andere dertnache, und beidi hei d’Ohre gspitzt und gschwige. D’Mama het nah-ti-nah ganz heiteri Ougen übercho, und wo sie fertig worde sy mit Zsämelege — dobe hei sie grad gsunge:

		Und das schwarzbraune Bier, das trink ich so gern,

Und die schwarzbraunen Mädel, die küß ich so gern.

Heidi-eida...,

		seit d’Frou Sunnefroh zum Annemarie: «Du chönntisch doch dene Herren es Glas Syrup ufe bringe zum Dank!» Ds Annemarie het gar nüt derwider gha, und d’Mama het ds Cabaret mit dem Syrupflacon und Gleser grüschtet. Sie het ihm no d’Türen ufta, daß es besser 13 use chönni, und gseit: «Aber du chunnsch de grad wider abe, hesch ghört? Du muesch mer de no hälfe d’Wösch ghalte.»

		Daß ds Annemarie underwägs bi ds Papas Stube no ne Halt macht, het si nid gmerkt. Was stellt di Chrott a? Dem Drahtgügger het si no eis welle recke für sys uwatlige Tue bim Ständli und leit über ihre lingge Schueh ne grüüslechen Ändifinke vom Papa a. Däwäg isch si doben agrückt.

		Di beide Studänte hei nid übel gluegt. Ds Annemarie isch aber o zum Frässe luschtig gsi. Früschroti Backe het’s gha, und d’Ouge hei glänzt, wo-n-es sys Cabaret uf e Tisch gstellt het. Über d’Idee vo der Mama, dene Herre Syrup z’schicke, hei alli drü hälluuf glachet. Aber der Bott isch für e beschte Trunk gange.

		«Der Herr Peter Harzchopf, studiosus theologiae — my Cousine, d’Jumpfer Annemarie Sunnefroh», het der Adolf Gatschet fyrlech gseit.

		«Serviteur, Jumpfer Sunnefroh», seit der Peter. «Das isch mer doch jitz erwünscht, daß ig einisch no mündlech cha Abbitt tue. Gället, Dir verzieht mer? Lueget, wenn Dr wüßtet, wi mir das gsi isch — nei, es isch nid z’säge.»

		«Ja, ja», seit ds Annemarie, «für so ne Singvogel läbet Dir uf mene große Fueß», und dermit zeigt es uf di frylech nid grad elegante Schueh vom Peter.

		«Nei, es isch mer gräßlech. — Aber Dir wärdet mer doch nid säge, Dir gspüret’s no jitz?»

		«Ja, lueget!» Ds Annemarie spannet mit beidne Hände sy bluemete Rock über d’Chnöi und zeigt sy risige Finke. «Aber wüsset Dir was, i will Ech e Bueß uferlege. 14 Singet mir jitz no eis, aparti für mi! — Weit Dr?» Dermit stellt es sech i der Neechi vo der Türen uuf und wartet.

		Der Peter, nid fuul, fasset sy Guitarren und singt:

		Du fragsch, was i möcht singe,

Du mit dym guldige Haar?

Du fragsch, na was i springe,

Mit dym Lieb-Öugelipaar?

		Was wett i Schöners sinne,

Als vo dym fründleche Gsicht,

Und wi-n-i dys Härz chönnt gwinne,

No gäb mer mys eigete bricht!

		Mys Lied söll nie meh töne,

Wenn du nid lose witt.

Es cha mer’s niemer löhne,

I säng’s um Chrone nit.

		Löjt Chranz und Bächer lige!

I ma kei Ehrewy.

Mys Glück blybt grabverschwige,

Wenn’s nid bi dir cha sy.

		Er het gsunge, daß es e wahri Freud isch gsi, und ds Annemarie hätti no gärn wyter glost; aber es het d’Guetmüetigkeit vo syr Mama nid welle mißbruuche. Wär’s versteit, i den Ouge z’läse, dä hätti gmerkt, daß im Annemarie Übermuet und Tugedhaftigkeit e Hoselupf tüe. Und juscht wil ds Läben a der Brunngaß gar nid bsunders sunnefroh gsi isch, het sech ds Annemarie i heitere Momänte descht weniger mögen ebha. Der Übermuet isch Meischter worde, und d’filia hospitalis rüeft zum Schluß vo ds Peters Lied: «Bravo, jitz bin i zfride mit Ech», und im glychen Ougeblick flügt ihm der Finke vom Papa Sunnefroh a, und dussen isch si.

		Am Abe, wo si vom Tisch ufgstande sy, chunnt ds Meitli, e bidere Chuchidraguner, i d’Äßstuben und seit: 15 «Em, Jumpfer Annemarie, i finge dem Herr Sunnefroh sy einte Finke...»

		«Ach, Dir syd doch o!» fallt ihm ds Annemarie i ds Wort und muschteret’s zur Stuben uus. Es isch mit dem Meitli d’Stägen uuf, ga sueche. Beidi sy uf allne viernen i ds Adolfs Stuben am Boden ume grütscht und hei under jedes Möbel guslet und zündtet. Si hei lang nid gmerkt, daß der Adolf sälber uf der Schwelle steit und ne zueluegt. Ändlech seit er: «Machet dir eigetlech Chrutvögel aveugles? Oder was söll das gä?»

		«Du hesch is ne versteckt!» seit ds Annemarie und steit uuf. «La gseh, vüre mit!»

		«Was söll i versteckt ha?»

		«He, dä Finke vom Papa, vo dä Namittag, du weisch es ganz guet. Tue nume nid derglyche!»

		«Da chönnet dir no lang sueche», seit der Adolf pomadig, «dä isch a der Junkeregaß unde. Der Harzchopf het ne mitgno.»

		«Du bisch nid gschyd!» fahrt ds Annemarie uuf.

		Statt aller Antwort böglet sech der Adolf vor Lache.

		«Nei, Gspaß à part! Du wirsch mer doch das nid agä?»

		«Eh, eeh, eeeh! Das isch jitz emel o», meint ds Meitli, «da treit’s däich nüt meh ab, z’sueche.»

		«Ach, es isch nid wahr», fahrt ds Annemarie furt, «du wottsch mer numen e Bär ahänke. — Gäll?»

		«So suech halt wyter, wenn d’meinsch, er chömm de no vüre. — Nei, nei, schänk du dir di Müej! Er het ne mit der Guitarren i Überzug ta und isch sälig dermit abzottlet.»

		«Was wott er de mit?»

		«I weiß nid. Ne-n-in es Album chleibbe, dänk.»

		16 Ds Annemarie het schier afa hüüle. Ds Meitli het’s wohl gmerkt und het ihm welle z’Hülf cho. «E, wüsset Dir was», het’s im Stägen-Abgah gseit, «mir näh dem Herr der anger o wäg, u dernah steuen ig ihm myner unger ds Bett, de merkt er nüt, wenn er öppe ds nacht uuf mueß!»

		«Mir wei hoffe, er schlafi de guet», seit ds Annemarie und geit wider i d’Äßstube. Aber ganz wohl isch’s ihm nid gsi. Der Papa het nume bruuchen e Schnuuf z’tue, so het’s ufgluegt, öb ihm nid öppis fähli. Und de — das het ihns du i der fyschtere Nacht meh plaget, so lang es nid gschlafe het — dä Finke bi däm Harzchopf! Öppis Dumms eso! Ds Annemarie het ganz guet gspürt, daß juscht grad dadrin öppis Bsunders glägen isch. Es Blüemli, es Helgeli, es Büggeli oder sünscht öppis Vernünftigs hätti no jede heigno, das hätti no nid so vil gha z’säge. Aber wenn eine de afangen Ändifinke heischleipft! Es het nid gwüßt, söll ’s ihm chupen oder so gschwind wi müglech der Loufpaß gä. Eigetlech ghörti sech das. Vo Zyt zu Zyt het ds Annemarie der Chopf ufgha, für z’lose, öb nid dem Papa sy Stubetür gange sygi. Zum Glück isch alles still blibe. Es het sech vorgno, wenn die Nacht ungstört abloufi, so well es de dem Harzchopf dür e Dölfi la säge, der Finke söll er enanderenah schicke, aber är sälber bruuchi nümme z’cho. — Ja, es het sogar i syr Not zletscht no bättet, der lieb Gott söll derfür sorge, daß es nüt Lätzes gäbi und daß dä arm Studänt nid no sech löj la der Chopf verdräje. — Wär du aber z’mitts i der Nacht wider Liecht macht und us em Arbeitstischli dem Peter Harzchopf, vulgo Drahtgügger, sy Brief isch ga vüre chnüble, für ne no einisch z’läse, isch d’Jumpfer Annemarie Sunnefroh gsi.





III.

Vo der Chilche, vom Griff uf e Gräbel und vo Sunneschyn




		Ds morndrisch het d’Tagheiteri no nid lang zum Fänschter y gluegt, so sy dem Annemarie syni Plaggeischter o scho wider da gsi, der Finken und der Studänt, und hinder nen isch e länge fyrleche Schatten ufe cho: D’Tante Gatschet, dem Adolf sy Mama. Das isch dem Annemarie sy geischtlechi Muetter gsi, e geboreni Chilchbärger. Im wytere Familiekreis het men ere churzwäg d’Chilche gseit, und das het famos guet passet. Si isch still, fründlech und heiter gsi, wi ne gwyßgeti Landchilche voll farbigi Glasgmäld. Wär gnue gha het a der Wält, isch an ere vorbygange; wär aber gärn einisch en erboulechi Stund erläbt het, isch bi der Tante Gatschet grad a di rächti cho. Nid daß si eim juscht d’Ohre voll prediget hätti; aber es isch geng so Stimmung um se-n-ume gsi, und de Lüten isch i ihrer Neechi der Chnopf eso ring ufgange. Wi alli andere Chinder, so het o ds Annemarie früecher nume di kuriose Sache gseh an ere, bsunders di chlyne Haarbüscheli, wo nere-n-us den Ohre gwachse sy. Me het se zwar nume gseh, wenn sie öppe bim Erzelle der Chopf vüre gha het und de d’Röschtiwys-boucles chly vüre plampet sy. Aber i de letschte Jahre het ds Annemarie nüt meh Lächerlechs a der Tante gseh. Ja, es isch rächt höhn worde, wenn öpper vo der «Chilche» gredt oder öppis an ere gspässig gfunde het. Es het es blinds Zuetroue gha zue nere, und gar mängs, wo-n-es sech geniert hätti, syr Mama z’säge, het es vor 18 der Tante chönnen uschrame; ’s isch albe dusse gsi, ’s het nid gwüßt wie.

		Dä Morge hingäge, das het’s jitz grad gspürt, isch öppis umewäg gsi, wo-n-es um kei Prys hätti chönne der Tante Gatschet uf d’Schoß uslääre, weder der Drahtgügger, no der Finke. Ja, ds Annemarie isch ob em Schatte vo syr Tante rächt erschrocke. Da het öppis müesse gah, wenn es nid mit syr liebe guete Bychtmuetter het wellen i ds Ungreis cho. Ds ganz geschtrigen Erläbnis isch ihm jitz chuehdumm vorcho, und es het sech afa schäme, trotzdäm d’Tante, wi geng im Summer, z’Chiltderf obe gsi isch.

		Wi nen Erlösung isch dem Annemarie der Morgegrueß cho, wo-n-ihm der Geraniumstock vis-à-vis vo ds Liechtis Simse zuegwunke het. Es isch ihm undereinisch gsi, es müeß dert überen, und zwar enanderenah, wi wenn mit Zaaggen öppis z’versuume wäri.

		Scho unden im Husgang het es Mannstimme ghört, wo z’oberscht im Stägehuus ruuch dürenandere gredt hei. Es het sech aber nid la verschüüchen und isch di fyschtere schmale Stägen uuf bis zum zwöitoberschte Bode. Dert het’s chly verschnubbet und glost, was da obe gangi. Eine vo dene Manne — der Stimm nah isch es der Husmeischter gsi — het juscht bhertet: «Das wär richtig chummlech, so druus z’schlüüffe. Da het men eine sit Jahr und Tag tolet und ’s la guet sy, wenn er kei Zins cha zale, u jitz wetti me ne hurti use la u d’Sach use ruume, u dernah chönnt üsereine luege, wi-n-er us em Schade chunnt — we me nienen uf nüt meh Griff het!»

		«Ja nu», ghört me jitz en andere dry rure, «di Sach isch, wi si isch. Wenn Dr ne lieber da obe weit la verräble, nume damit Ech das bitzli Husrat nid druslouft, 19 so isch es Eui Sach; weder mi düecht’s, öppe grad gar aständig syg de das nid. Gönnet doch däm Ma nes ungsorgets Stärbe!»

		«Dir bruuchet mi nid cho z’brichte, was aständig syg u was nid. Für das bruuchen i kei Quartierufsäher, u-u-u verräblet isch de bi mir wäge dessi no keine!»

		«Ja nu, wi gseit. Mir chönnt’s ja glych sy; aber we men amenen arme Tropf öppe chönnt hälfe... Der Herr Profässer söll säge, was gah söll!»

		Jitz ghört men undereinisch ganz en anderi, dritti Stimm chräje: «Ich kann Ihnen nur so viel sagen: Es kommt meines Erachtens genau auf dasselbe heraus, ob Sie den Mann hier liegen lassen oder noch anderswohin schleppen. Der Exitus scheint mir imminent.»

		Uf das hi het der Husmeischter wider agfange: «Ja nein, donner nein, Herr Profässer! Sehen Sie, für Euch und ihn ist es scho gleich, ob er hier oder angerswo zu stärbe kommt, aber für mich isch es äbe so eine Sache. Ich will ja nichts gesagt habe. Tuet den Liechti meinetwäge, wohin Ihr wollt, aber ich bin dann auch noch da... Wär het glütet?»

		Ds Annemarie het uf em undere Podäscht dem ganze Totegricht zueglost und müessen anäh, dä arm Liechti, wo me zwüschedüren us syr Stube het ghöre hueschte, müeß o lose, ob er well oder nid. Drum het es, für där Marter es Änd z’mache, am Lütidraht zogen und uf ds Husmeischters Frag g’antwortet: «Numen i, d’Jumpfer Sunnefroh.» Es isch z’vollem d’Stägen uuf und fragt der Quartierufsäher: «Was weit Dir mit dem Liechti?»

		«E, i ha gmeint», antwortet dä, «me sötti mit ihm öppehi, vor d’Stadt use, daß er öppe no chly Luft und Sunne hätti! Aber der Husmeischter förchtet, er chömm 20 de z’churz derby. Der Liechti isch halt o mit dem Zins im Hinderlig. Begryffet, er möchti äbe d’Wohnig u d’Boutique verlyche, u de müeßti me de halt mit ds Liechtis Gräbel use, u dernah hätti de der Husmeischter uf nüt meh Griff, für sys Guethabe — so isch di Gschicht.»

		Ds Annemarie het sech nid mögen ebha, z’frage, weles eigetlech wichtiger sygi, der Griff uf e Gräbel oder dem Liechti sys Läbe.

		Da het der Profässer Reißhagen, e Ma mit mene Chranzbart, Stäckehaar und mene Sammetchrage voll wyßi Bäbä, sys suber grasierte Muul zu mene breite Schlitz verzogen und ds Annemarie dür syni dicke Brüllegleser gwunderig agluegt. Der Husmeischter het kei Antwort gwüßt, und der Quartierufsäher het gseit: «Juschtemänt, Jumpfer Sunnefroh, Dir heit ihm der Träf gä!»

		«Dir heit guet barmhärzig sy», meint du der Husmeischter, «Euch geit’s nid a ds Läbige!»

		«I dänke, wenn’s öpperem a ds Läbige geit, so isch es der Liechti. Oder öppe nid?» fragt ds Annemarie. «Wüsset Dir was, mir wei ihm jitz afangen es hilbs Plätzli a der gsunde Luft sueche, und für e Räschte heit nid Chummer, Dir söllet nid z’churz cho! I bin Ech guet derfür.» Ohni en Antwort abz’warte, isch es am Husmeischter düre zum Liechti yne. Nid emal d’Türe hei si zueta gha. Vo der Stäge här het ds Annemarie no der Profässer ghöre säge: «Sehr couragiertes Frauenzimmerchen.» Aber ihm isch wichtiger gsi, z’wüsse, wi’s dem Liechti z’Muet sygi. Er isch gar grüüslech eländ i sym Bett gsässe. Ds Gsicht isch wachsgääl gsi und ygfalle, ds Muul het er offe gha, und di bluetlääre 21 Läfzge syn ihm so äng agläge, daß d’Zähnd und d’Bilgere ganz abdeckt gsi sy. Gschnubbet het er zum Erbarme, und die dunkelglänzigen Ouge hei wi us neren andere Wält gluegt.

		Ds Annemarie het ne fründlech grüeßt, aber ob däm Eländ keini wytere Wort gfunde. «Hätte die lieber glüftet und e chly zue-n-Ech gluegt, statt im Gang usse z’dampe!» het’s für sych gseit, ds Fänschter ufta und mit flingge Hände probiert, der Stuben e Gattig z’gä. Nachhär het’s dem Chrankne z’trinke bracht und isch zum Bett zueche gsässe. Di früschi Luft het dem Liechti wohl ta. Er het nah-ti-nah e chly ringer gschnuufet, und wo si nes Zytli eso still da gsässe sy, het er dem Annemarie di mageri Hand dargstreckt und gseit: «Dir müesset Ech das nid so la z’Härze gah. — D’Möntsche — sy so — me cha no zfride sy — we si ein als Chind möj lyde. Nachhär — nachhär isch me nen im Wäg. U isch eis chrank — so — sött’s scho — niene meh sy.»

		«E ja, me chönnt’s emel meine; aber si bruuchtet doch nid grad eso la z’merke», seit ds Annemarie, «das isch nid schön.»

		Der Liechti het schier eso öppis wi ne heitere Schyn im Gsicht gha, wo-n-er du wyter seit: «Eigetlech hei si ja rächt. — Es chunnt nid druuf a, vo wo men abreiset. — We me numen am rächten Ort — alanget.»

		«Wäg em Acho am rächten Ort macht’s mer bi Euch nid Chummer», meint ds Annemarie, «aber es schämti mi doch a, wenn Dir nid no chly es bessers Bsinnen a d’Möntsche dörftet mitnäh.»

		«O, i vergisse’s de!»

		«E ja, aber e chly Sunneschyn, solang Dr no hie syd, tät Euch o guet!»

		22 «Der Sunneschyn isch de änefür. — U hienache — syd Dir mer Sunneschyns gnue.»

		«Ja, jitz o no!»

		Ds Annemarie het gmerkt, daß es der Liechti müed macht und isch du bald gange, mit dem Vorsatz, alles ufz’biete, für ne-n-us syr truurige Stuben under der breite Vogeldili, wo jede Sunnestrahl abgfange het, a d’Luft use z’bringe. Es het no der Geraniumstock bschüttet und isch hei.

		Ds mittag het es du der Adolf i d’Kur gno, er müeß derfür sorge, daß hütt no der Finke wider i ds Huus chömi. Natürlech isch das nid so glatt abgloffe. Der Adolf het’s syr Cousine la suur wärden und derglyche ta, är chönni der Finke nid umehöische, er wüssi nid, wo der Harzchopf wohni, syg no nie by-n-ihm gsi und so wyters, bis es schier gar Träne het welle gä. Du het er du agfange der Gnädig machen und gseit, verspräche chönn er nüt, aber er well mira ga luege, öb öppis z’mache sygi.

		Bhüet is, der Adolf isch nid dä gsi, wo sech geniert hätti, amene Harzchopf «uf d’Bude z’styge»! Er het o gar nid lang gfragt, öb er daheime sygi. Im Gägeteil, es isch ihm grad rächt gsi, daß er ne nid atroffe het. Nam Finke het er o nid lang bruuche z’sueche. Het nid dä Habernarr dem Papa Sunnefroh sy Ändi-Kothurn ob em Bett a d’Wand gnaglet gha, wi nes «Vide poche»! Aber es isch nüt drinne gsi als e Tubakpfyffe. — Rätsch! isch er abe grisse gsi, und der Adolf het ne-n-i sy Büechermappe gschoppet. Daheim, bi ds Sunnefrohs, het er ne vor em Annemarie hinder em Rügge versteckt und 23 gseit: «Chrugeli, mugeli, weli Hand?» Lang het er der Finke vo eir Hand i di anderi ta und geng nume gfragt: «Was gisch mer?» Aber zu sym Zil isch er nid cho, vowäge d’Mama isch derzwüsche cho, und me het der Finken ändlech ohni wyteri Umständ müesse zu sym einsame Gspane tue.





IV.

Zwöierlei Gentilshommes




		Für dem Adolf e Freud z’mache, het me bald druuf der Herr Harzchopf zum Ässen yglade. Wär der Mama d’Idee gä het, steit i keir Chronik. Me het gfunde, er sygi gar en ordleche junge Ma, und wenn er scho der Adolf e chly uf ärnschteri Gedanke brächti — und das isch doch vo mene künftige Diener am Wort nid anders z’erwarte gsi — so chönnti das emel nüt schade. Zuefellig het ussert dem Dölfi niemer im Huus öppis dervo ghört gha, daß am Abe vorhär d’Studänte dem Profässer Reißhagen a der Herregaß e ganz en abscheulechi Chatzemusik bracht hei, wil er zwee Mediziner het la düreplumpse, ohni nume ds Muul z’verzieh. Under de vorderschte Spektakelmacher het der Theolog Harzchopf am lutischte «Schryßhagel, Schindtnagel» und anderi Ryme brüelet und isch vo der Polizei derwägen ufgschribe worde.

		Wenn dem Drahtgügger ds Notiert-Sy Buuchweh gmacht hätti, so wär er ds Jahr uus öfter nid wohl gsi, und drum isch er du der sälb Sunntig mit ganz unvermindertem Appetit a der Brunngaß agrückt. Für nen ermere Studänt isch er uffellig guet agleit gsi und het sälber ds Gfüehl gha, er passi ganz i Styl vom Salon, wo-n-er drinn isch epfange worde. Und nüt hilft eim under frömde Lüte so guet nache, wi das Gfüehl. I däm Salon sy luter schöni alti Sache gsi. Da het e Funk-Commode mit nere fleischfarbige Marmorplatten ihre breite Buuch i d’Stuben use gstreckt und ihri prachtvolle 25 Louis-quinze-Bschleeg zeigt, wi ne Wygumi sy guldigi Uhrechetti. Drob zueche het e mächtige Spiegel dem Peter gseit, wi-n-är az’luege sygi. A de Wänd isch e Zylete schöni Familieportraits ghanget: gharnischti Herre mit Allonge-Perrüque, Ratsherre, Offizier und Rococo-Dame. Vis-à-vis vom Spiegel het an ere mächtige Pariser-Pendule mit vernis Martin der Minutezeiger dem Peter sy lääre Mage gchutzelet. Zwüsche de Fänschter hei uf nere verguldeten Empire-Console zwee silberigi Trombe-Cherzestöck us em Halbschatte wi us nere bhäbige Vergangeheit vüreblinzlet. Ds Ruehbett, d’Tische, d’Stüehl, alles isch alt und währschaft gsi, e chly allerhand Styl binenandere, aber alles schön und choschtbar. Und später sy uf em Äßtisch schwäri silberigi services à filet mit Monogramm ufmarschiert. Der Peter isch frylech kei Kenner vo settigem Züüg gsi, aber d’Währschaftigkeit vo allem het ihm doch i d’Ouge gä, und geng het er sech müesse frage, wi di schöne Sachen a d’Brunngaß hindere chöme.

		Und dä glych Widerspruch het er o uf der Pärson vom Herr Sunnefroh sälber gfunde, wo jitz yne cho isch und sy junge Gascht fründlech, aber in ere Haltung grüeßt het, wo me druus het chönne läse: du muesch nid meine, wenn i scho mys Brot i der Stift verdienen und a der Brunngaß hinde wohne, so bin i nütdeschtweniger e Sunnefroh, und das wott geng no öppis säge. Er isch e mageren, aber guet bouete Ma gsi und i syr Gwandung tiré à quatre épingles. E mordsmäßigi schwarzi Cravatten und Vattermörder hei der Hals bis a ds glattrasierte Chini und d’Ohren ufen ygschnüert, und niemerem wär’s z’Sinn cho, daß dä Herr der ganz Tag über ne Kanzleitisch yne gchrümmt säßi. Der Herr 26 Sunnefroh het di bruunen Ouge vo syr Tochter gha, aber schier möchti me säge, ohni Sunne drin. Grad juscht i settigne Momänte, wo-n-er öpper Neus i sy Bhusig het müesse la yne luege, isch öppis Truurigs und Bitters i sy Usdruck cho.

		Er het der Peter gheiße sitze; aber dä isch an es Fänschter vüren und het uf en Altebärg übere gluegt, wo i der schönschte Mittagssunne glägen isch. «Es isch no rächt e luschtige Blick da uf d’Aaren abe», seit er.

		«Ach ja», antwortet der Herr Sunnefroh, «aber mir chönne hie o säge: ‹der Sunneschyn isch änefür›, wi letschtlech der alt Liechti zu myr Tochter gseit het. Mir sy der ganz Tag im Schatte. Voruse, gäge d’Gaß, hätte mer de scho Sunne, derfür aber o der Lärmen und anderi Inkonveniänze.»

		«Es isch einewäg schön by-n-Ech», meint der Peter.

		«He, me mueß dankbar sy für alles, was me het», fahrt der Papa Sunnefroh wyters, «’s isch wahr. Aber us em Schatte chumen i doch nid use. I ha z’vil erläbt, z’vil mit de Möntsche z’tüe gha, für mer no Illusione z’mache. Lueget, junge Fründ, wenn me so i d’Abhängigkeit chunnt — i chan Ech das scho säge, amene künftige Seelsorger schadt das nüt — so sötti me ganz apartig unepfindlech sy gägen alles, was eim über e Wäg louft, sünsch verlüürt me der Glouben a d’Möntschen und zletscht no a Gott sälber. Wüsset Dr, i ha vo chlyn uuf ds Läbe vo der Schattsyte glehrt aluege. My Großvatter het Ungfell gha. I der Franzosezyt het er zu dene ghört, wo gmeint hei, me hätti sölle nahgä. Dermit isch er übereggs cho mit allne syne früechere Fründe, und drum isch er nienen über nüt cho, het sys Vermöge verfuehrwärchet und isch, wi no mänge vo syne contemporains, 27 i Gram und Chummer gstorbe. My Vatter het’s du uf ds Puntenöri gno, ds Prestige vo der Familie z’retabliere, aber er het schwär gha und isch, me cha säge, drunder zsämebroche. Und jitz bin i da, und mir wartet villicht ds glyche. Dir fraget villicht o, für wän i mi plagi, wil i kei Suhn ha und mit mir der Name stirbt. Aber, i cha nid anders, wenn i dänke, was myni Eltere glitte hei. I wott nid dä sy, wo dem Namen es unrüehmlechs Änd macht. Gseht Dr da di alte Herren a der Wand? Die luegen uf mi abe. Denen allne bin i’s schuldig, daß mer mit Ehren erlösche. — Und de mys Meitschi. Wüsset Dr, es bruucht kei großi Dame z’wärde; aber es söll niemer dörfe säge, daß es öpperem zur Lascht worde sygi. Und vor allem uus wott ig ihm’s erspare, daß es vo Möntschegunscht mueß läbe. Alles, aber nume nid de Möntsche zu Dank verpflichtet sy! Wenn’s nid e Ma findt na mym goût, e würklechen und wahrhaftige gentilhomme, so lan i’s nid hürate. Und für dä Fall wott ig ihns in e Position bringe, daß es...» Undereinisch het der Herr Sunnefroh abbroche. D’Türfalle het sech hübscheli grüehrt, und das het ne zum Bewußtsy bracht, daß er sys Härz vor frömden Ohre het la überloufe — vil meh als er’s sünscht im Bruuch gha het und’s bi menen alte Bärner überhoupt Bruuch isch.

		Mama und Tochter sy yne cho und bald druuf o der Adolf Gatschet. Der Peter Harzchopf isch ganz «sunnefroh» worde; aber uf sy sunnigi Stimmung hei di letschte Wort vom Papa doch e chlyne Dämpfer gsetzt. — E würklechen und wahrhaftige gentilhomme! Das het er mir mit Absicht beizt! dänkt der Peter. — Na landlöufige Begriffe het e Theologie-Kandidat — und wär er di kandidischti Seel vo der Wält — uf die Titulatur kei Aspruch 28 gha. — Aber e würklechen und wahrhaftige! Das isch doch eigetlech öppis anders, als wenn er bloß gseit hätti: «E gentilhomme.» Am Änd het er das doch mit Absicht gseit. E gentilhomme bin i nid; aber e würklechen und wahrhaftige cha jede wärde. Was gilt’s? Jitz grad äxpräss druuflos!

		Ob dene Gedanke het der Peter verlägener usgseh als sünsch. Aber me het das ganz natürlech gfunde bi so mene gsunntigete Tintetschägg vo Studänt, wo zum erschtemal syni Läderweidligen under e Tisch vo mene Herr Sunnefroh streckt. Und mit dem Gedanke «jitz grad äxpräß» isch früsche Glanz i syni Ouge cho und bald o ds Wort uf sy Zunge.

		Zwüsche Gköch und Bratis frylech isch dem Peter undereinisch z’Sinn cho, ob ächt e gentilhomme o im Notizkaländer vom Polizeier dörf stah. — O, e würkleche villicht doch! — Und e Sunnefroh us em sibezächete Jahrhundert het vo der Wand so pfiffig uf d’Tischgsellscheft abe gluegt, daß der Peter sech grad wider gseit het: Wohl, wohl!

		Vo de Gedankegäng vom Herr Sunnefroh het sech der Peter e lätze Begriff gmacht. Der Papa vom Annemarie het gredt, wi-n-ihm der Schnabel gwachsen isch, us syr Verbitterung use, und sech nüt äxtra für sy Gascht zwäggleit — wil ihm d’Idee gar nid cho isch, daß eso ne Studänt chönnti ds toupet ha, an es Romänli mit syr Tochter z’dänke. Er het mit ihm brichtet, wi wenn me vo syne Bedingunge kei Ton gredt hätti. Und drum isch es dem Peter geng wöhler worde. Bim schwarze Café, wo men im Salon gno het, isch er scho ganz sälig gsi.

		Da lütet’s, und bald druuf tuet ds Meitli d’Salontüren uuf und seit: «Der Herr Houpme Chilchbärger.» 29 Es het’s chuum gseit gha, so steit schon e Herr uf der Schwelle, wo di ganzi Türen usfüllt und sech no schier mueß bücke, für nid der Chopf oben az’schla, e Prachtskärli. Us em sunneverbrönnte Gsicht isch zwüsche zwo stränge Falten e Nase wi ne Fluehgrat vüregsprunge. Der Schnouz het nume d’Oberläfzge deckt, und di starki roti Underläfzge het es chlyseli zu mene Trümel penchiert. Aber o ds Chini isch glatt und rund vüregstande. Was dem Gsicht öppis Heiters und Guetmüetigs gä het, sy die blunde Haar und die blau-grauen Ouge gsi. D’Gattig isch ganz die vo menen Offizier i Zivil gsi: suber und exakt, aber an allnen Orte lätzi Fält; die längi dunkli redingote, i der Taille zuegchnüpft, het vo de Chnöpf uus uf beidi Syte Rümpf zoge wi ne Handharfe. Di heitergraue Hose hätten a jedem Bei Stoff gnue gha für nes ganzes Zältdach. Di schwarz sydigi Cravatten isch suber gsi, aber es Gfungg vo Mannehand.

		«Ah, bonjour, bonjour», het der Herr Sunnefroh gseit und dem Herr Chilchbärger beidi Händ dargstreckt, «das isch jitz e gfreuti surprise. Wenn me meint, Dir bratet uf der Lava vom Vesuv, so standet Dr undereinisch z’Bärn vor der Hustüre!» Me het sech mit Verschwändung vo usgloffene Redesarte grüeßt; nume vor em Annemarie isch der Herr Houpme verwunderet blybe stah, het’s vo obe bis unden agstuunet, der Schnouz gstrichen und pour tout potage gseit: «Sappermoscht!»

		Dem Peter sys Härz isch i däm Ougeblick zsämegschrumpfet wi di rote Bläterli, wo me de Chinder zum Gvätterle git, und wär es Pfyffli dranne gsi, so hätt’s e länge, länge wehlydige Ton vo sech gä. Was het ds Annemarie derfür chönne, daß Glanz i syni Ouge cho 30 isch ob däm Soldatekomplimänt? Der Peter hätti das sölle begryffe und de no descht besser, wil er sech sälber, ohni nume z’welle, der Houpmen i sym rote Paradefrack het müesse vorstelle. Mueß das e schönen Offizier sy! — Aber äbe — da chönnt üsereine di schönschte Värse machen und rede wi ne Demosthenes, und de chunnt de so eine, seit nume: «Sappermoscht», und men isch wi mit dem nasse Finger dürta. Der Peter het i ds Herr Sunnefrohs Ouge probiert z’läse, ob das ächt jitz «der würklech und wahrhaftig» sygi; aber er isch nid drübercho, und drum het er o d’Konkurränz no nid ufgä. Aber es ganz es spitzigs, fyns Widerhääggli isch i syr Seel blybe stecke. Und es het scho afa giechte, wo du no zum Vorschyn chunnt, was für ne Zwäck eigetlech dem Houpme Chilchbärger sy Visite gha het. Er heig es churzes Urleb und well für nes paar Tag ga Gerzesee ufe. Ob öppe der Adolf mit ufe chömm? Und der Jumpfer Annemarie, het er gmeint, tat es churzes séjour dert oben o nid schade. — Nätti Ussichte für e Räschte vom Semeschter und de di länge Ferie! — Zum Glück het’s du gheiße, die Wuche chönni ds Annemarie no nid cho, und nachhär well me de luege.

		D’Sach het du emel das Guete gha, daß der Papa sech mit dem Herr Chilchbärger in es Gspräch ygla het über d’Politik — me het scho sträng vo der Abschaffung vo de Militärkapitulatione gredt — über d’Reis, über d’Ysebahnen und so wyters. Der Adolf isch ga sys Göfferli packe, und d’Mama isch ynen und use gfiegget. Underdesse het der Peter Glägeheit gfunde, mit dem Annemarie z’brichte. Es het ihm gruusam wohlta, daß es ihm glost het, trotzdäm es gwüss no so gärn mit eim Ohr dem Napolitaner uf syr Reis nachegstriche wär. Natürlech 31 het ds Annemarie dem Peter syni Erläbnis bim Liechti erzellt und dermit sys Härz erscht rächt gwunne. Mit jedem Satz isch es ihm schöner, lieber, ja, me cha wohl säge, heiliger vorcho. Er het ihm versproche, ihm es Plätzli für e Liechti hälfe z’sueche. Und mit däm Versprächen isch er du glücksälig vo ds Herr Sunnefrohs hei.





V.

Der Peter reckt i Sparhafen und bouet mit dem Annemarie im «Hölzigen Ofen» Cabinetli




		Wenn d’Lüt meh würde drüber nachedänke, was es für ne junge Möntsch bedütet, öpper i der Neechi z’wüsse, wo-n-ihm z’grächtem wohl wott, so gäb sech no mängs chly williger här für sy Nächschte. I ds Peters Härz het’s afa jäse. ’s isch warm worde, und es isch grad gsi, wi wenn gwüssi Gedanken und Gwohnheite, wo sech wi Zäggen i d’Härzwand hei gfrässe gha, di Wermi nid mögten erlyden und ihri Sugrüßle müeßten yzieh. Wenn so öppis afat gscheh, so merkt me de undereinisch, daß me vil wöhler sy chönnti, als me sit langem isch. E Druck lat nah, wo me sech dra het gwanet gha, und es wohlet eim. So nes Wäse wi ds Annemarie ghört richtig in e suberi Stube, und chunnt es in en ungwüschti, so git’s nid Rueh, bis gfägt isch. Bessers cha keim Möntsch uf Ärde widerfahren als e settigi Usruumeten anere Liebi z’lieb. Aber da heißt’s ehrlech sy bis i di innerschte Rümpf ynen und kei Ruumi la chläbe, sünsch git’s mit der Zyt bösi Gschichte.

		Wi meh der Peter drüber nachedänkt het, descht größer isch ihm ds Glück vorcho, wo-n-ihm ds Annemarie würdi bringe, wenn er’s einisch dörfti uf ne Pfruend use mitnäh. Das gäb e Pfarrfrou! Er isch a däm Glückstroum ufegchlätteret wi nen Eichhorn an ere Wyßtanne. Nume schad, daß er sech nid Zyt gno het, für mit der Rysbürschten i d’Rümpf yne z’fahre!

		Derfür isch der Peter Harzchopf mit syne Finger i 33 d’Schublade gfahren und i Sparhafe, wo für ne Studänt rächt e schöne Schübel Gäld isch drinne gsi. En Ougeblick het er sech bsunnen und nachezellt, und du het er hundert Franken use gno, es schöns Päckli druus gmacht und druuf gschribe: «Für den armen Liechti, von Peter Harzkopf.» Aber undereinisch isch ihm en anderi Idee dür e Chopf gange. Er het ds Päckli wider i d’Schublade ta, het d’Chappen agleit und isch uf d’Suechi na nere neue Bhusig für e Liechti. Na mängem nutzlose Gang vor d’Stadt use het er du bim «Hölzigen Ofen» ussen eine gfunde, wo sech willig zeigt het, der Liechti zue sech i ds Huus z’näh und zue-n-ihm z’luege, wenn öpper für ihn well hinderlegen oder guetstah. Und das het du der Peter unbsinnet uf sech gno.

		Im hälle Triumph isch er du der Jumpfer Sunnefroh ga brichte, was er usgrichtet heigi. «Ja, aber und de?» het du ds Annemarie gfragt, «was höischt de dä?» — «O, das isch ekei Sach», seit der Peter, «löjt mi derfür sorge! I will mi umtue derfür, wenn Dir mer nume weit hälfe, der Liechti us syr alte Bhusig furt z’bringe.» Das het du no mängs gä z’rede, und di beide hei e grüüslechi Freud gha, daß sie so zsämethaft hei chönnen es guets Wärk tue.

		Dem Liechti het’s du no schier e chly weh ta, wo-n-er us sym alten Eländ het use sölle. «I ha gmeint, i chönn jitz hie sy, bis daß es erläbt isch, aber mira!» I der Erschti na der Züglete hei si Angscht gha, es blas ne-n-um. Aber i der warme Sunnen und früsche Luft het er sech doch du chly möge bchyme. ’s wär würklech schwär gsi z’säge, wär vo beidne, der Liechti oder der Peter, ds Annemarie meh aglüüchtet heigi. Jedefalls sy ihrere drü derby glücklech worde.

		Ds Allerschönschte für e Peter isch du gsi, daß er 34 jitz ds Annemarie a menen Ort het chönne träffe, wo niemer nüt dervo gmerkt het. Im Afang isch es dem Annemarie nid rächt wohl gsi derby. Es het bis jitz nie nüt hinder em Rügge vo synen Eltere gmacht gha. Aber es het o nüt anders dänkt, als das syg so nes Erläbnis, wo de o wider vorbygangi, wi öppen es paar Tag schön Wätter.

		Nah-ti-nah het der Peter e fyni Nasen übercho für z’merke, wenn d’Jumpfer Sunnefroh i «Hölzigen Ofen» usen isch. Aber alles het er doch nid gschmöckt. Ei Tag emel, wo ds Annemarie bi sym Patiänt vor em Huus i der Sunne gsässen isch, het me der Peter Harzchopf o gseh um ds Huus ume stryche; aber undereinisch isch er wider dervo wäg, wi ne Schelm, wo ungsinnet dem Ringgi begägnet isch. Ringgi het frylech dert keine bället, derfür aber isch der Herr Profässer Reißhagen da gsässe. Ds Annemarie het dem Peter der Rügge gchehrt und nüt gmerkt. Der Profässer hingäge het ne gseh um e Husegge cho z’rönnen und z’rückschieße. Er het nüt derglyche ta, nume chly amüsiert drygluegt. Er het juscht dem Liechti sys Handgleich zwüsche Duumen und Mittelfinger gha und i der andere Hand d’Uhr. Wo-n-er fertig gsi isch, seit er: «Sagen Sie mal, Sie sonnenfrohes Kind, kennen Sie vielleicht einen gewissen Theologen Harzkopf?»

		Ds Annemarie het gspürt, wi-n-es rot wird, und seit: «Ja, Herr Professor, er ist ein Freund von meinem Vetter, der bei uns wohnt. Da sehe ich ihn etwa.»

		«Was halten Sie denn von dem jungen Mann?»

		«O, er ist noch nett! Er hat mir geholfen, dem Liechti ein Plätzchen zu suchen. Ich weiß emel nicht, wie ich ohne ihn gemacht hätte.»

		35 «So, so, hm, hm», het der Profässer gmacht. «Na gut, das nimmt sich besser aus.»

		«Haben Sie etwa Ungutes von ihm vernommen?»

		«Na, scheint ein bißchen Radaubruder zu sein.»

		«So?»

		«Jawohl. Kürzlich hat er ne gesalzne Buße zudiktiert bekommen. — Hat sich in Dinge gemischt, die ihn nichts angehn. — Aber, lassen wir’s gut sein! Jugend kennt keine Tugend. — Also, mein lieber Lichty, genießen Sie Ihre Sonnenwärme tüchtig, und fahren Sie fort mit dieser Mixtur. Leben Sie wohl, Fräulein Sonnenschein, habe die Ehre.»

		«Was dä mer nid scho alles gseit het!» seit ds Annemarie, wo-n-es wider allei bi sym Chrankne gsässen isch. «Ja», meint der Liechti mit mene müede Lachen im Gsicht, «ds vorder Mal het er Ech sogar gseit: Jumpfer Mondenschein.»

		«He ja, öppe, und Sunneblueme, Sunneguld und alles, was me mit Sunne cha zsämehänke.» Aber währed däm Gspräch isch dem Annemarie geng öppis im Chopf ume gange, wo me mit Sunne nid het chönne zsämehänke: «Radoubrueder.» Wär ihm der Verchehr mit dem Peter Harzchopf würklech no gar nüt anders gsi als es Erläbnis, wo der nächscht bescht Luftzug verblaset wi d’Büüßeli von ere Söublueme, so hätti ds Annemarie sy «Chumm-mer-z’Hülf» bim Liechti eifach glägetlech gneckt: «Wenn Dir wüßtet, was mir ds chly Fingerli gseit het!» Es hätti de bald usebracht, mit was er sech der Name Radoubrueder verdienet het. Aber es het es Gspräch gschoche, wo dem Peter Glägeheit botte hätti, ihm, Annemarie, nes Leid z’chlagen und’s dermit für sich yz’näh. Und wenn es de gar a sy Papa 36 dänkt het, so isch es ihm geng dütlecher worde, daß es gschyder wär, sech der Peter drei Schritt oder no chly wyter vom Lyb wäg z’ha. Es isch ihm o grate. Het der Peter e fyni Nase gha für d’Spur vom Annemarie, so het äs es no besser verstande, niene meh umewäg z’sy, wenn er uf syr Spur derhär galöpplet isch. Und wenn’s ihm einisch nid het chönnen etwütsche, so het es famos guet gwüßt ne z’meischtere. Es isch fei e chly stolz worden uf sy Chunscht; aber derby het es nid gmerkt, daß es mit allem däm i den Ouge vom Peter geng höcher ufe gstigen isch und ne je länger descht meh azoge het.

		Derby isch es dem Liechti guet gange. Er hätti müesse vom Sack troffe sy, wenn er nüt gmerkt hätti. Aber er isch de no chly e Läcker gsi und het sy stille Gspaß dranne gha, zuez’luege, wi di zwöi über sym Chrankebett us fromme Wünsch und Zuekunftsscheieli es Liebescabinetli ufgrichtet hei. Und wenn er de alben allei glägen isch und so gruusam vil Zyt het gha zum Nachedänke, so isch er de sälber als Prieschter uf d’Schwelle vo däm lustige Tämpeli gchnöilet und het dem liebe Gott gseit, er söll doch rächt die beide Möntschechinder glücklech mache. Es het ne-n-ob däm Bätte dunkt, er chönni für sich grad um ds halbe ringer ds Läbe la fahre, und doch isch es sech nie so derwärt, z’läbe, wi wenn me für anderi ysteit. Ds Liechtis Ouge hei nume so gstrahlet, und wenn de di zwöi das gseh hei, so hei si sech ybildet, es sygi nume d’Dankbarkeit vom Liechti — e chly isch es ja gsi — wo ne so machi z’lüüchte, und de het se de d’Freud ob em gmeinsame Lohn für di gmeinsami Tuged no um ne Seigel höcher ufe glüpft uf ihrer Himmelsleitere.

		Jitz isch bekanntlech der Möntsch nie säliger als i de 37 Tröum; aber ds Tragischen isch äbe, daß es eim nid Rueh lat, bis men us em Troum cha Wahrheit mache, und de überchunnt undereinisch alles ganz es anders Gsicht. Hundertmal erfahrt me’s, aber zum hundert und erschtemal möcht me’s doch wider erläben und nid numen ertroumet ha.

		Uf all Wys und Wäg het der Peter probiert, ds Annemarie einisch under vier Ouge z’erwütsche, und geng isch es ihm drusgschloffe, bis du einisch e tolli Rägeschütti cho und bim Liechti numen ei Rägeschirm ufz’trybe gsi isch. Jitz wohl! Jitz het du der Peter uf em Heiwäg i d’Stadt sys Härz under das blaue Rägedach usgläärt. «Lueget», het er gseit, «Dir wüsset halt nid, was Dir mer syd! Wenn i Euch nid hätti, so wär i scho lang mit der ganze Wält im Ungreis. I cha mi halt nid liecht under d’Lüt schicke. I mueß de albe graduse reden und mache, und das geit de halt übel a. Jede meint, er sygi öppis Bsunders, und wenn de üsereine sech einisch erloubt, o ne Meinung z’ha, so git’s uf der Stell Füür. Was hätt i nid scho alles agrichtet, wenn nid der Gedanken a Euch mi bändiget hätti!»

		«E das wird öppe nid so gfährlech sy!» Im stille het ds Annemarie richtig a «Radoubrueder» müesse dänke.

		«Wohl, wohl», het der Peter furtgfahre, «lueget, i kenne der Drahtgügger; wüsset Dr, e schlächte Kärli bin i nid, es cha de no einisch guet cho. Es chunnt ganz nume druuf a, ob i ds Glück ha, daß Dir mi lang gnue a der Halftere heit.»

		«Das isch nüt, wenn me so vo mene Möntsch abhängig wird; Dir wüsset doch öppis Bessers. So ne Theolog!»

		«Ja, scho, aber einschtwyle geit’s halt no nid ohni.»

		38 Wo si du zum Chrischtoffelturm cho sy, het der Peter gwüßt, daß er nid wyter mit dem Annemarie darf gah und het ihm der Schirm wellen überla. Aber ds Annemarie het ihm ne-n-aghänkt und gseit, es bruuchi für sych keine. Und so het der Peter sy bouelige Bychtstuehl sälber müesse heitrage. Er isch zfride gsi mit sym Gständnis und het ds Gfüehl gha, er heig sy Sach gschickt gmacht.

		Ds Annemarie het ganz guet gspürt, wi rächt der Peter gha het mit syne Bekenntnisse. Und dermit isch es mit syr Rueh uus gsi. Het’s dä jung Ma dörfe la falle?

		I de nächschte Tagen isch es schwygsamer gsi als gwöhnlech, und bald hei si daheim gmerkt, daß ihns öppis plaget. Der Papa het afa vermuete, wo der Schueh sy Tochter drücki. Als Möntsch het ihm der Peter Harzchopf gar nid schlächt gfalle. Er het sech sogar gseit, di zwöi gäbe villicht ganz es glücklechs Paar, und ds Annemarie wär gar kei übli Pfarrfrou. Aber — aber, da hei syni Familieportraits ne wider so kritisch agluegt, und es isch ihm so mängs wider z’Sinn cho, wo-n-ihm sys Läbe schwär gmacht het. Het er jitz dä Kampf söllen ufgä? O, hätt er doch! Aber er het gmeint, er syg’s sych, sym Namen und der Himmel weiß wäm schuldig, der Tochter e besseri Partie z’sueche. Het der Peter Harzchopf dem Annemarie sy eigeti Seel uf e Charre gleit, so het ihm der Papa syni Plän, sy Name mit Schiff und Gschirr ufglade. Vor wele het es sech sölle spanne? Weli Ladig isch schwärer, weli wärtvoller gsi?





VI.

E Chaisefahrt mit allerhand Drangsal

Ds Annemarie überchunnt e Losung und e neue Name




		Dem Papa Sunnefroh isch nüt eso zwider gsi, wi ds Regänten i der Familie, und wenn’s e Konflikt gä het, so isch er drum ume, wi d’Chatz um e heiße Brei, und wenn de d’Sach gchaltet und bchallet gsi isch, so het er’s erscht rächt la lige. Drum isch er jitz uf e Vorschlag vo syr Frou ygange, ds Annemarie ga Gerzesee ufe z’schicke. Grad mit großer Freud isch das nid gscheh. Der Hans Chilchbärger und sy eltere Brueder, der Eduard, het er nid gschoche. Aber dem Eduard sy Frou, ds Charlotte! Dere het er sy Tochter nid gärn usgliferet. Er het wohl gwüßt, daß, so lang die dert obe gregäntet het, für ds Annemarie keis gfreuts Derbysy isch z’erwarte gsi. Aber item, het er dänkt, es schadi keim junge Möntsch, wenn er bizyten undedüre müessi, und lang het’s ja dasmal nid sölle duure.

		Wo me dem Annemarie gseit het, was gah söll, het’s Träne gä. E chly vom Harzchopf ewäg z’cho, wär ihm no rächt gsi. Es het’s mit de Konflikten und Etschlüsse grad gha wi sy Papa. Aber under ds Regimänt vo der Frou Charlotte het’s keis Verlange gha. Und de isch’s ihm überhoupt gar nid rächt gsi, vo Bärn furt z’cho, grad jitz nid — scho nume wäge däm arme Liechti. Wär het de zu däm sölle luege? — öppe d’Mama? Und de der Harzchopf, wenn si de mit däm dert zsämepütschti? Da wär de Murten über. — Afin, ds Annemarie het wohl gwüßt, daß es da nüt meh z’brichte git. D’Sach isch ja 40 mit dene doben abgchartet gsi, und am Donnschtig druuf het me ds Chaisli gha z’erwarte.

		Einzig greut het ds Annemarie nume der Verchehr mit dem Liechti, wo-n-ihm ds Gfüehl gä het, es sygi für öppis i der Wält, und wenn scho sünsch hinden und vorne nüt mit ihm wäri, so würd ihm der lieb Gott doch emel das arächne, was es dem Liechti z’lieb ta heigi. Es isch nid mängisch vo däm alte Chrankne furt, ohni öppis mit sech z’näh, wo-n-ihm bis i d’Seel yne wohlta het. Und lang het dä Verchehr chuum meh chönne duure, der Liechti isch vil z’chrächelig gsi. Sobald ds Annemarie e gäbige Momänt gfunde het, isch es i «Hölzigen Ofe», dem Liechti ga säge, es müessi furt und chönni einschtwyle nümme zue-n-ihm cho. Er isch ob däm Bricht ergerlech worde. Di erschti Zyt het er sech vor der Jumpfer Sunnefroh geniert, und jitz natürlech — wo-n-er sech a se gwanet gha und se gärn übercho het wi nes Chind, jitz het er das Freudeli scho wider müesse dra gä. Da dranne het er im stille doch e chly gha z’worgge. Aber nid är het drob afa briegge, sondere ds Annemarie, wo-n-ihm’s agspürt het. Und du isch es du gange wi gwöhnlech: daß das, wo sötti tröschtet wärde, der Tröschter für die andere mueß mache.

		«Aba, Jumpfer Sunnefroh, wäge mir machet Ech jitz nid Chummer!»

		«Ach, lueget», seit ds Annemarie, «i gangen o sälber gar ungärn dert ufe.»

		«E aber...»

		«Schön wär’s scho, aber es git gar mängs z’schlücke.»

		«E, mir wein is beidi la gseit sy: ‹Sälig sind die Sanftmüetige, vowäge sie wärde das Ärdrych besitze.› Für mi het das frylech nüt meh z’säge, was i a Ärdrych no 41 bruuche, het a mene chlynen Ort Platz, und das müesse si mer einisch vo Polizei wäge no la. Aber für Euch bedütet’s meh. I gloube geng, Dir lyret de einisch no allerhand Lüt um e Finger.»

		Eigetlech het ds Annemarie nid rächt begriffe, was der Liechti mit däm het welle säge; aber es isch ihm doch im Härz blybe bhangen und het ihm no mängisch gä z’dänke.

		Dä Donnschtig isch da gsi, me het nid gwüßt wie. Bald nam Ässe het’s bi ds Sunnefrohs gheiße, ds Chaisli wäri da, d’Frou Chilchbärger löj la frage, öb d’Jumpfer Sunnefroh parat sygi. Di ganzi Familien isch d’Stägen ab cho, für d’Frou Charlotte cho z’grüeße. Im stille het d’Mama Sunnefroh dänkt, die hätti jitz o derwyl gha, hurti ufe cho z’grüeße. Es hätti se-n-emel niemer gschlückt. Item. A der Höflechkeit het’s niemer la fähle. D’Frou Charlotten isch überhoupt nid us Stolz oder Füli im Chaisli blibe. Das het me grad errate. Der Houptgrund isch gsi, daß ihri Crinoline grangiert isch gsi, und daß me das Chunschtstück nid no einisch het wellen erborze. Di ganzi Ladig vom Wägeli isch überhoupt es fertigs Schoustück gsi, jedes Sächeli a sym Ort, und für das, wo no derzue het sölle cho, isch der Platz exakt zuegmässe gsi, so daß me nid lang het dörfe frage: «Geit’s ächt däwäg?» — ’s het müesse! Für ds Annemarie isch no dreiviertels Sitz näbe der Frou Chilchbärger vürblibe, für sys Göfferli es spitz gmässes Plätzli vor em Bock. Ds Verdeck het men abe gla und mit allerhand Sache vollgstopft gha, und d’Frou Charlotten isch z’mitts i de z’ringsetum ufbygete Kommissionepäckli da gsässe, wi ne Storch uf sym Näscht. Si het frylech d’Blicke nid gha z’schüüche. Schön isch si gsi — wyt 42 im Land ume niemer eso. Si het e Capotten annegha, inwändig am Schirm mit Blueme gfüllt, und die glänzig blunde boucles sy ihrem früsche, rosige, stolzen und nid übermäßig intelligänte Gsicht gar tuusigs guet agstande. Wo ds Annemarie yne gsässen isch, het’s dänkt: Wenn i nume scho wider dusse wär! Nid wäge der schöne Nachbarin, aber wil es näbe der Crinoline niene hätti sölle sy. Und de — wenn de ds Chaisli holperet und heltet? Uf em Bock isch der Gottfried gsi, dem Lächema sy Suhn, e währschafte, fründleche Bursch, vo luter Ordlechi zsämegsetzt, und näben ihm het der Frou Charlotten ihren Eltischte, der sibejährig Fritzli, i eim yne gfägnäschtet und borzet und zwaschplet. I de Landeli isch ds Gottfrieds glänzig gstriglete Dragunercholi gstande — still vor Längizyti. Wo me du ändlech verreiset isch, het der Choli so gäj azoge, daß der Fritzli natürlech schier hindertsi abe trohlet wär. «Herr Jeses, der Bueb!» het d’Frou Chilchbärger gseit; gmeint het si eigetlech nid der Bueb, sondere das, wo-n-er druuf gfalle wäri — d’Crinoline.

		So ne Chaislifahrt und de no dür ds Bärnerland isch ungfähr ds Schönschte, wo me cha erläbe, wenn me der Erger cha daheime la. Dem Annemarie wäri sicher o ds Härz drüber ufgange, vo wägen es het’s lang nümmen erläbt gha; aber zum volle Gnuß ghört halt doch, daß der ganz Möntsch cha sitzen und nid nume dreiviertel dervo, bsunders wenn en andere dernäbe füfviertelbreit sitzt. So isch di ganzi duftigi Summerherrlechkeit dem Annemarie nid so rächt zum Bewußtsy cho. Derzue isch es topp gsi, d’Bräme sy uflätig ufsetzig worde, und zwüsche Waberen und Chäsertz het es gstübt, daß me jede Chlack im Gsicht het müesse zsämechlemme. 43 Ds Annemarie hätti sech gärn e chly hindere gla und es Nückli gno; aber ’s het nid dörfe; d’Frou Charlotten isch dagsässe wi ne Grenadier comme il faut (wäge der Crinoline).

		So isch halt du d’Jumpfer Sunnefroh, öb si het wellen oder nid, i ds Philosophieren ynecho. Es isch nere-n-undereinisch wi nes Liecht ufgange, daß eso nes Chaisli mit allem Drum und Dra ds wahren Abbild vo der möntschleche Gsellschaftsornig sygi. Eis, und zwar ds Gröschte, Sterkschten und Dümmschte, zieht, ohni daß ihns öpper gfragt hätti, ob es well; ds Zwöite, wo mit dem Sterkschte weiß umz’gah, regiert und sorget derfür, daß d’Sach i der Ornig louft, ds Dritte sitzt rüejig im Wage, zahlt und befihlt. Im Fritzli het ds Annemarie no di vierti Sorte vo Mitpilger erchennt, die, wo nume derfür da sy, di drei andere z’chicaniere. Di Ornig isch so alt wi ds Wägeli-Ryte, und d’Demokratie het nüt dranne g’änderet, als daß under ihrem Regime der Gutschner statt uf em Bock i der Chaisen inne sitzt. Wyter vereifache cha me’s nid, vo wäge ds Roß cha nid mit dem Hindergschirr o no i Wagen yne sitze. Das isch truurig, aber es isch eso. Dem Annemarie isch es vorcho, es gang nid mit rächte Dinge zue uf der Wält; aber wo einisch der Papa Sunnefroh im Verdruß öppis eso gseit het, isch ihm der alt Herr Chilchbärger sälig über ds Muul gfahre: «Das verfluechte Philosophiere! So isch es halt, und so mueß es sy, da git’s nüt z’muggle.» Und d’Frou Charlotte da näbem Annemarie het d’Wält jedefalls nid vil anders agluegt. Und jitz het ds Annemarie nid d’Weli gha, es het wohl gwüßt, daß z’Gerzesee, im alte Schlößli, die Ornig gilt und daß es sech eifach da dry müessi schicke. Wyt, wyt hinder sech het 44 es wi nes Glöggli ghört: «Sälig sind die Sanftmüetige, si wärde das Ärdrych besitze.» — Ja wie? Das nähm mi o wunder!

		Dem Annemarie syni Blicke sy am breite Rügge vom Gottfried ufen und abe gspaziert, vom abgschossene Filzhuet bis zum Soum vo der älbe Chutte. Er isch so verwändt guet und sicher a sym Platz gsi da oben uf em Bock. Wenn er mit der Herrschaft öppis het gha z’rede, so isch i sym zfridene Gsicht so nes eigets Lache gsi, wo ds Annemarie erscht jitz sech het afa erkläre. Dä Ma het sech a sym Platz gspürt und zu jedem, o zum widersinnigschte Wunsch vo der Oberherri gschine z’dänke: «He, warum nid? Me cha ja!» Daß er ganz gnau gwüßt het, wi wyt der Wille vo der Herrschaft gäge Buur ma grecke, het men ihm fei eso agschmöckt. Ds Machtgebiet vom Buur het e ganz bestimmti Gränze, wo niemer drüber yne cha als der lieb Gott, das weiß jede Buur, wo nid uf e Chopf tätscht isch, und drum cha so ne Gottfried zu allem heiter dryluege. Und wil im Kanton Bärn d’Bure geng di meischte Trümpf im Spil hei, so luegt o der ganz Kanton so feschthöcklig dry, gäb wi si z’ringsetum brummle.

		Änefür Toffe het men undereinisch öppis ghöre rumple, wi wenn es Fueder der Brüggstock uuf fahrt. Aber ’s isch ja no nid nache gsi zum Heuet, ’s isch wyter härcho, vom Gurnigel abe. Und richtig, vor em Stockhorn düren isch es wi ne dürsichtigen Umhang der Gürbe-Graben ab cho. Im Thurne-Moos unden isch e fieberglänzige Sunneblick über di heitergrüene Chabisplätze gfloge; aber der Waldhubel vo Burgistei isch ganz fyschter da gstande, und dobe, am trotzige, alte Schloß, het es Fänschterflügeli blitzet wi ne Stärn us der Nacht. 45 Und bim Tuusig isch der Himmel scho bis wyt über e Bälpbärg yne grau verschlaargget gsi.

		«Mhm», het der Gottfried gseit und dem Choli eis gwunke, «me chäm de gärn no troche hei!» Aber me isch no nid am Gälterfinge-Stutz gsi, so het’s scho füflibergroßi Tröpf uf d’Crinoline gä. Wolle, da het öppis müesse gah! Statt daß me der Draguner hätti la loufe, was d’Yse mögen erlyde, het der Gottfried müessen abstyge, für cho ds Verdeck ufe z’mache. Und jitz isch natürlech der ganz Chramlade, wo me drinn het verstouet gha, am lätzen Ort gsi. Wo het me jitz dä Minggis sölle versorge? Und de het halt o der Fritzli a Schärme müesse. D’Farb hätti ja vo däm Edelstei chönnen abgah! Aber jitz wie mache? Zerscht het d’Frou Chilchbärger us ihrne schönen Ouge hülflosi Blicken uf ds Annemarie gworfe, und wo das nüt het welle merke, het si gseit: «Fritzli, chumm, du hesch scho no Platz zwüschen üs inne, wenn du di chly schmal machsch.» Was het da ds Schmalmache gnützt? Der Hick zwüsche der Mama und dem Annemarie isch vollgstopft gsi mit Päckleni. Also het me der Bueb nume chönne dem Annemarie uf d’Schoß gä, und du het me ds Sprützläder über die ganzi Herrlechkeit zogen und z’beidne Syten yghänkt. Der Gottfried isch uf e Bock gsprunge, und der Choli het sech i d’Sträng gleit, währed der erscht Luftstoß dür d’Hoschtete gfahren isch und überall der Stoub ufbürschtet het. Bim nächschte Rank vo der Straß het der Luft der Räge schwallswys vo vornen i ds Verdeck yne gjagt, und di beide Froue hei sech hindere glähnt, so guet es gangen isch. Der Fritzli het sech bis dahi amüsiert mit de chlyne Bechli, wo sech uf em Sprützläder zu Seeleni zsämegfunde hei. 46 Ohni Rücksicht uf Schinbei und Crinoline het er vo unden a ds Läder gstüpft und di Gwässer na neue Gsichtspunkte verteilt. Jitz aber, wo’s ihm es paar Tröpf uf ds Näsi gwäjt het, isch ihm undereinisch öppis Neus z’Sinn cho. «Mama, lue, i wott es Ärdbäbe mache», seit er und schlüüft ganz undere, für mit dem Chopf a ds Läder ufe z’müpfe. D’Mama het das Abeschlüüffe no intelligänt gfunde. Aber na zwo Minute het’s da unden Inkonveniänze gä. D’Mama het proteschtiert gäge ds Fritzlis Übergriffen uf d’Crinoline, so daß er sech i ds Revier vo ds Annemaries Füeß het müesse verzieh, ’s isch richtig nid lang gange, so het o ds Annemarie afa ufbegähre: «Nu, was git das da unde?» Mit däm het’s natürlech dem Fritzli d’Idee gä, daß men e Möntsch chönni zum Rede bringe, wenn me ne-n-i d’Wade chlemmi. Ds Annemarie het sech schier nid chönne rüehren und der Frou Charlotten ergerlechi Blicke zuegworfe, so daß si wohl oder übel het müesse der Fritzli zrächtwyse. Aber mit «allons, allons!» und «voyons, voyons!» bringt men e verderbte Bueb nid zum Folge. I syr Verzwyflung nimmt ds Annemarie zu mene Haarrupf Zueflucht. Aber das isch du erscht lätz usecho. Der Fritzli het afa bääggen und i d’Crinolinen usschla. Hei si ne mit vereinte Chreft ufe zoge, so isch er i der nächschte halbe Minute wider dunde gsi und het wüeschter ta als vorhär.

		Bim Längmoos het ds Annemarie d’Geduld verloren und erklärt, so fahr es nümme mit, es welli lieber der Räschte vom Wäg loufe. Jetz het d’Mama wohl z’grächtem afa schmählen und gseit: «E, warum nid gar! Das fählti sech jitz no!» Aber der ganz Erfolg isch gsi, daß der Fritzli sech rächts uf d’Taille vo der Mama, linggs 47 uf die vom Annemarie gstemmt und d’Füeß ufe zoge het, für, wenn müglech, zwüschen yne z’stah. Da isch du sogar d’Mama handgryfflech worde; aber was si an ihm zoge het, het der Bueb dem Annemarie mit Böx und Stüpf wyter gä, und derzue het’s blitzet und donneret, daß der Choli ei Lançade a der andere gno het.

		«Jitz han i gnue!» seit ds Annemarie und zupft der Gottfried am Ermel, er söll en Ougeblick halte.

		«Ja, wenn i cha», meint der Gutschner. Im stille het er scho lang glachet ob der Revolution under de höchere Gsellschaftsschichte. D’Frou Charlotte het proteschtiert; aber ds Annemarie het nere z’guet aghört, wi ärnscht es gmeint isch. Im Schwick isch es dusse gsi. Es het eigetlech uf e Bock welle; aber e schüzleche Donnerchlapf het dem Choli der Chlupf i d’Bei gjagt, so daß der Gottfried ne schier nid het mögen ebha.

		«Fahret Dir!» seit ds Annemarie, «i schärme de öppen a menen Ort.»

		Öb me het wellen oder nid, jitz het me ds Sterkschten und Dümmschte müesse la mache. Si sy dervo gchätzeret. Ds Annemarie het ds Jupon über e Chopf zogen und isch seelenalleini Gerzesee zue gwanderet. Und wil es nid het welle, daß men ihns de no müeß cho sueche, het es sech o nid mit Schärme versuumt. ’s isch ihm du schier no interessant vorcho, dem Gwitter z’trotze. «Sälig sind die Sanftmüetige», het es halblut gseit und drob müesse lache, gäb wi-n-ihm d’Rägebechli über e Lyb abe gloffe sy. D’Straß isch ganz einsam gsi; alles het sech i d’Hüser gflüchtet gha, so daß kei Möntsch sech g’achtet het, wär da derhär chömi. Je näächer ds Annemarie sym Zil cho isch, descht strüber het es gmacht. Blitz uf Blitz isch dür d’Wulke gschosse, und 48 mängisch het es gchrachet, daß me hätti chönne meine, der Strahl syg i nächschte Boum gfahre. Hinder em Wirtshuus isch ds Annemarie ds Gäßli uuf — es isch scho meh e Bach gsi — und ändlech a ds Gartetor vom alte Schlößli cho. Di großen alten Akazieböum z’beidne Syte hei gruuschet und sech boge wi Wyderuete, und der Sprützbrunne z’mitts im Garten isch nume so dervo gfloge. Wi-n-es gäge d’Hustür vom rächte Flügel geit, wo d’Husglogge gsi isch, geit d’Türen am andere Flügel uuf, und oben a der Stäge, wo vo der Äßstuben i Hof abe füehrt, erschynt der Hans Chilchbärger und rüeft: «Was chunnt jitz da für ne Donnergueg?» Er isch gsprunge cho uftue, het ds Annemarie gheißen yne cho und sech bsägnet ob däm Ufzug. Ds Annemarie het sech gschämt. Im Ougeblick isch am Boden um ihns umen e Glungge gsi — aber was het’s welle?

		«Aber um ds Himmels wille, wo chömet Dir jitz här? Wo sy di andere? Heit Dir ech verfählt?»

		«Ja, sy si de no nid cho?»

		«Äbe nid.»

		Jitz chunnt der elter Brueder, der Eduard Chilchbärger, o zum Vorschyn. Er isch minder schön gsi als der Hans, het e Stirne gha bis a ds Hinderhoupt und dä Ougeblick suur und hässig drygluegt. Ds Annemarie het du brichtet, wi’s gange sygi, und isch no dranne gsi, so chunnt ds alte Chöchi, ds Eisi, d’Stägen ab: «Eh um ds Himmels Gotts wille, wi cha das jitz o tue!» Es het du gwüßt z’brichte, si syge mit dem Chaisli scho bald vor nere Halbstund vor ds Tor cho. «Aber der Gottfried het ds Roß um kei Lieb yne bracht. Bolzgraduuf isch es gstande — me het jeden Ougeblick gmeint, si läären um. Du isch er du halt am Garte vorby ds Gäßli uus gfahre, 49 zum Lächehuus hindere. Grad im Blänggarrier sy si da hindere.»

		Underdesse het ds Annemarie wyter tropfet, bis di Herre dem Eisi befole hei, ihns ufe z’füehren und ihm trocheni Chleider vo der Frou Charlotte z’gä. D’Stägen uuf isch es; aber vo de Chleider vo der Frou Chilchbärger het es nüt begährt. «Ehnder tät ig i ds Chemi ufe schlüüffe», het’s gseit. Und ds Eisi het’s begriffe.

		Me het sech sünsch e chly gluegt z’hälfe, da geit dunde, im Vestibüle, es grüüslechs Gred los. — «Aha, da sy sie!» Ds Annemarie und ds Eisi sy grad z’rächter Zyt oben a d’Stäge cho, für d’Frou Charlotte zu dene Herre ghöre z’säge: «Eh nu, was chan i derfür? Das Babi het’s zwängt, usz’stygen und z’Fueß z’cho. Bhüet is, es wird ihns öppe nid töde!» — «Sälig sind die Sanftmüetige», het sech ds Annemarie prediget und isch d’Stägen ab, mit sym heitere Wäse dem Chrieg ga nes Änd mache. Aber no bevor es dunde gsi isch, het der Herr Hans der Fritzli a den Ohren erwütscht und ne für sy schlächti Uffüehrung gringglet. Es het es mordio Gschrei gä, und d’Frou Charlotte het nid gwüßt, söll si ihre Schwager oder ds Annemarie zerscht a d’Wand spieße mit ihrne wüetige Blicke.

		«Wo logiert ds Annemarie?» fragt der Hans.

		«Eh, däne — im obere Huus — i deEggstube», räßet d’Frou Chilchbärger, «i wüßt nid wo sünsch. Ds Huus isch ja so scho voll wi nes Ei.»

		Der Herr Houpme het der Chopf gschüttlet und zum Verdruß vo syr Schwägerin ds Lächemas Hansli, wo ds Bagage bracht het, gwunke, er söll mitcho, und du het er ds Annemarie übere gfüehrt, i sy neui Bhusig. «Dir müesset’s nid z’tragisch näh, was Dr vori ghört heit», 50 het er dem Annemarie gseit, «si cholderet halt mängisch e chly.» Er isch en Ougeblick under der Stubetür blybe stah und het vo eim Eggen i andere gluegt. «Dir syd eigetlech, glouben i, de no wöhler hie oben als im alte Huus äne, wenn Dr emel d’Stäge nid schüüchet. Und hie näbe zueche heit Dr ds Änneli, das luegt de guet zue-n-Ech. Lütet ihm de nume, wenn Dr öppis weit!» Dermit isch der Herr Houpme zur Tür uus und furt.

		Ds Annemarie het sech anders agleit und syni Sächeli grangiert, und derby het es dänkt, allwäg syg es wöhler hie äne. Hie isch es emel allei gsi. Es het uf der Stell gspürt, daß hütt der Wätterluft es Blatt i sym Läbesbuech gchehrt het. Bis jitz isch es — ohni ’s z’wüsse — daheim gsi, wi nes Lämpli, wo alli im süeßischte Fride drum ume sitzen und kei andere Gedanke hei, als derfür z’sorge, daß ja das Liecht nid usgangi. Jitz hingäge het es Lüt um sech ume gwüßt, wo sy Heiteri nid mit der glyche fridlechen Eifalt agno hei. Di einte hei se sicher gärn la uf e Tisch schynen und der Dache no ufe gschruubt; aber di andere hei dem Lämpli ds Öl nid gönnt. Da het’s gheiße luege, wohär me’s nimmt, für heiter gnue z’brönne.

		Wenn men under Lüte läbe mueß, wo eim innerlech frömd sy, so isch me gruusam froh über nes Eggeli, wo men allei cha sy — äbe grad zum Öl-Nachefülle. So isch dem Annemarie sy Stuben uf der Stell lieb worde. Sys Wäse het drinnen abgfärbt und ihm e heimelige Widerschyn gä. Me het ihns näbenuse ta — das het’s wohl gspürt — aber wartet nume, dir dert äne, villicht säget dir de no bald: «Der Sunneschyn isch änefür.» So het es sech tröschtet. Übrigens isch d’Stube nid leid gsi. 51 Ds Himmelbett, ds Ruehbett und d’Stüehl hei heiterblau und dunkelblau gstreifeti Uberzüg gha, und d’Fänschterumhäng sy vom glyche Stoff gsi. Eis Fänschter het gäge Mittag gä, ds andere gäge Morge. Hinecht frylech het me nümme vil gseh. ’s isch früech fyschter worde, und wo ds Annemarie vom z’Nachtässe vom Schlößli zrückcho isch, hei d’Stärne gschine.





VII.

Ds Annemarie het e Chlupf. Me déjeuniert schwygsam. D’Buebe wei d’«Chilche» reschtaurieren und wärde vom Eisi zur Zucht vermahnet




		Descht schöner isch du am andere Morge d’Ussicht gsi. Ds Huus, wo ds Annemarie drinne gwohnt het, isch am Bärgbort agchläbt gsi. Vor use, gäge Mittag, het men uf ds mächtige höchfirschtige Dach vom Schlößli abe gseh. Ei Flügel dervo mit dem Saal und der Äßstube drin isch sänkrächt zum obere Huus glägen und der ander Flügel änefür wider z’tromsig. Rächts vom Schlößli isch der Garte gsi, und drüber ewäg het me ds Dorf und d’Bärge gseh. Z’mitts dür e Saalflügel, grad under der Äßstube düre, isch me vom Garten i d’Hoschtet cho. Es Wägli isch graduus bis an e Gartemuure gange, es anders dem Schlößli nah zum obere Huus und de dem Bärg nah ufe, uf ds «Bärgli».

		Das alles isch eigetlech dem Annemarie vo früecher här scho meh oder minder bekannt gsi. Und doch isch es ihm hütt schier z’Muet gsi wi der Eva, wo si zum erschtemal im Paradies d’Ougen uufta het. Es het — warum, hätti’s nid chönne säge — gmeint, es müeß hübscheli mache, wo-n-es d’Stägen ab und vor ds Huus use gangen isch, und doch hätt ihm ds Chraue vo de Wetzsteinen und Sägesse sölle säge, daß me da usse scho lang uuf sygi und me nid bruuchi Chummer z’ha, me störi nes bravs Möntschechind im Schlaf. Aber im Schlößli het sech no so gar nüt grüehrt, daß ds Annemarie sech nid trouet hätti, an ere Türfalle ga z’drücke. 53 I Garte vüre het’s o nid dörfe. Hätt ihm’s nid d’Frou Chilchbärger chönnen übel uslegen und dänke, es well se mit sym Früechufstah blamiere? — Und jitz het es wellen uf der Huet sy, für emel ja nüt z’verderbe. So isch es, statt zum Schlößli abe, de Rosestöck nah träppelet, wo im herrlechschte Morgetou am Wäg zum Bärgli gstande sy. Mit jedem Schritt obsig isch ihm d’Wält schöner vorcho. ’s isch aber o dernah gsi. Das cha niemer bschrybe. Der bescht Maler chäm nid z’Schlag, wenn er der Duft sötti darmache, wi-n-er der sälb Morgen uf de Matte, im Schatte vo de bosquets und um ds ganze Dorf ume gschwummen isch. Scht — scht — scht sy d’Sägessebletter dür di maschtige Halme gfahre, und ds gmäjte Gras het gschmöckt, me het nid gnue dervo schönnen yzieh. Und im Dorf ume hei d’Güggle gchräjt, wele chrutiger! Ob allem Bewunderen isch ds Annemarie zum Bärgli cho. Das isch nid öppen es apartigs Hübeli gsi. Ehnder het’s usgseh, wi wenn me der Bärg agschnitten und der Härd zu nere Terrasse veräbnet hätti.

		Es bosquet vo uralte Silberpapplen und Ösche het di heimelige grüene Gartebänk überschattet und nume gäge d’Ussicht Lücke gla. Gredi use het me zu Füeße vo de Schneebärgen es Fläckli Thunersee gseh. Rächter Hand isch vor der ärnschte mächtige Stockhornchetti der Gerzesee heiter und heimelig i de Matte gläge, z’ringsetum uf den abgwalmete Huble stattlechi Burehöf mit Papple dernäben und Dörfer i Näschter vo Hoschtete.

		Ds Annemarie het wohl gspürt, wi schön das alles isch, und d’Andacht, wo so ne Bärglandschaft weckt, isch o über ihns cho; aber es hätti nid müessen es wyblechs Wäse sy, hätt es nid der Näächi nah gluegt, und 54 nid es Stadtchind, hätten ihm nid d’Fäldbluemen i d’Ouge gä. Ohni z’wüsse für wän und wohi dermit, het es afa chöhle: Margrite, Salbei, Esparsetten und Chlee — da isch ihm uf eismal schier ds Härz us em Schlund gumpet vor Chlupf. Es het e Plumps ghört und es paar Schritte, und chuum het es Zyt gha, sech ufz’richten und umz’luege, so steit i syr ganze Größi und chäche Brüüni der Herr Houpme vor ihm und seit: «So, so, syd Dr o am Grase?»

		«Wi isch das schön hie!» antwortet ds Annemarie, und er het ihm ganz guet aghört, daß es chuum weiß, was es seit. I beidne Chöpf hei blitzgschwind d’Gedanke sech gjagt. Ds Annemarie hätti mit dem beschte Wille nid schönne säge, was es dänkt het. I ds Hanses Chopf het’s geng gheiße: «Söll i? — Söll i nid? — Söll i? — Söll i nid?» — Und wi-n-es sech für nen Offizier schickt, het d’Überlegung d’Oberhand gwunne: «Nei, jitz no nid.» Und de het en Ougeblick wider d’Reui raisonniert: «Du Dumme, jitz hesch es verpasset! — Wi cha men o! So ne schöne Morge! Schöner nützti nüt.» Und ds Härz het gseit: «Nid so ruuch! Hübscheli, hübscheli, ’s isch nüt verlore. Wi länger, descht schöner!» Und der Soldaten-Übermuet het haranguiert: «Lue, wi nätt! Jitz oder nie. Hü, obenyne gno und eis ufbrönnt! Si wartet ja doch druuf.»

		So het’s gstürmt und glütet i ds Hanses Gmüet. Und i ds Annemaries Öhrli het’s gflismet: «Um Gottswille, was wott er?... Wenn er jitz grad... Es wär... I wett... I hätt... Was söll i?... Es isch vorby... Nei, es chunnt de no... Söll i flieh?... Er isch härzig... Papa... Mama... Peter, Tante Gatschet... Und doch... Aber nei! Gott, was söll i, was wott er?»

		55 Und ds Härz het’s gwunnen uf beidne Syte. Der Hans het sech ebha und dänkt: «I ha di nume descht sicherer.» Und dem Annemarie isch es vor Dankbarkeit für dä ritterlech Astand wermer worden um ds Härz, als ihm lieb gsi isch.

		Das alles isch so gleitig gange, daß zwüsche ds Annemaries Verlägeheitssätzli und ds Hanses Antwort: «Allwäg, das wett i meine», nid mängen Atezug verstrichen isch. «Heit Dr guet gschlafen uf di geschtrigen Abetüür abe?» het der Hans Chilchbärger ds Gspräch wyter gspunne. Er syg bim Chrischte hinde gsi, bim Lächema. Ds Annemarie het na ds Chrischtes Frou und Chinder gfragt und grüehmt, wi-n-ihm der Gottfried gfalle heigi. Und so isch es wyter gange, bis der Hans gseit het: «Aber jitz wei mer ga déjeuniere!» Daß er ihm underwägen es Bouquet vo de schönschte Rosen abgschnitte het, het ds Annemarie nümme wyters i Verlägeheit bracht. Erscht, wo si zsämen i d’Äßstube cho sy, wo d’Servanten uf ihri Art es Morgelied gsüünet und Weihröuchli zur Dili ufgla het, isch es dem Annemarie nid eso ganz wohl gsi bim Gedanke, daß me si zwöi jitz de da allei findi. Nume ds Gfüehl, der eigetlech Husherr und Eigetümer vom Schlößli so ganz uf syr Syte z’ha, het ihm no ne gwüssi Sicherheit gä. D’Poesie vo däm duftige Morge hingägen isch verfloge wi d’Wülkli us der Servante, wo d’Frou Charlotte mit ihrer Juged agrückt isch. Wenn me ds Zsämechrute vo Illusione chönnti ghören und ds Stöhne vo dene, wo drunder begrabe sy, so hätti me’s i de nächschte Minute nid übel ghöre räble. Ds Stöhne vo de Begrabene het men eigetlech ghört — emel was fyneri Ohre gsi sy.

		Me mueß nämlech wüsse, daß d’Frou Charlotte no 56 vor nes paar Tage ta het wi ne Chatz am Draht, daß ihre Ma us Gfelligkeit für ds Sunnefrohs partout ds Annemarie ga Gerzesee het welle, no währed der Schwager Hans da sygi. I ihrem Chopf isch es en usgmachti Sach gsi, daß der Hans nid hürati und daß ds Schlößli mit allem klingende Zueghör uf ihri Buebe chömi. Si het gfunde, das ghör sech vo Gott und Rächts wäge. Si und ihre Ma heige’s jitz de bald ersässen und ersorget. Und derby het si ganz vergässe, daß es dem Schwager Hans sys Eigetum gsi isch für alli Zyte und daß er’s numen us Gfelligkeit sym Brueder überla und sich sälber nüt als die chlyni Eggstube gäge Morge vorbhalte het für syni raren Urlebswuche. Im stille het sech der Hans mängisch fascht z’Tod glachet ob ihrne Versueche, ne-n-um e Finger z’lyre. Nei, was het die Frou mängisch für Ansichte zum Beschte gä! Amenen Offizier sygi alles erloubt, e chly nes liechts Läbe ghöri zum métier. Di arme Tröpf müesse gar mängisch ds Läbe la, bevor si öppis dervo gha heige, und Dümmers gäb’s nüt, als wenn so en alte capitaine en retraite de no hürati. — Item, der Hans het gwüßt, was me von ihm erwartet, het sech brav la chüderlen und dänkt, was är vom Läben erwarti, da well er de scho derzue luege. Und sy eltere Brueder, der Eduard? Dänkt het er i Angscht und Not ds glyche wi sy Frou, und derzue het er geng no gschwitzt under ihrnen ungschickte Schachzüge. Er het wohl gmerkt, daß der Hans se dürluegt und sy Muetwille mit nere trybt. Bald het der Herr Houpmen amene Buremeitschi schön ta, bis daß der Frou Charlotte der luter Schweiß uf der Stirne gstanden isch, bald het er bi de Stadttöchtere der Parlitout gmacht, und däwäg het er sy Schwägerin zwunge, ihm z’höbelen und z’chüderle, währed 57 si sech i aller Not und Pein ybildet het, si heig ihn am Bändel.

		Ds Annemarie wär nie ga Gerzesee cho, wenn nid der Hans gseit hätti, sys Urleb syg uus und er müeß di anderi Wuche verreise. Jitz isch di «anderi» Wuche scho bald um gsi, und der Herr Houpme het no nüt derglyche ta, daß er furt wetti.

		Sit geschter het d’Frou Charlotten ihrem Ma gchupet, und dä Morge, wo si zur Tür yne chunnt, di zwöi binenandere gseht und du no gar e Meie vo ihrne schöne Rosen uf der Commode, da hei ihri schöne dunklen Ouge der Herr Eduard nume so agspöit: «Da hesch es jitze!» E Mouggere het si gmacht, daß d’Nydle vom ganze Dorf drob hätti chönne suure.

		«Mir wei die dänk ystellen und i ds Salon tue», seit si und geit ga nes Vase reiche.

		Me het enanderen agluegt und im stille glachet. Wo si d’Rose het ygstellt gha, rüeft der Hans dem Eisi und seit ihm: «Gang stell das der Jumpfer Sunnefroh i ihri Stuben ufe!»

		Der Frou Charlotte sy d’Träne z’Vorderscht gsi. Chuum het si no chönne säge: «Das hätt jitz nid so pressiert.»

		Uf das abe het me vierstimmig gschwige, und der Teechessel het e diskreti Begleitung derzue gflötet. Jedes het sech Müej gä, uf ds Muul z’sitze, für nid no meh Unheil az’richte. D’Frou Charlotte het’s nid mit dem Herr Houpme welle verschütte, ds Annemarie het alli Chraft zsämegno, für nid afa z’hüüle, und der Herr Eduard het i sym Härz ds ganz Wybervolk über ds Stockhorn übere gwünscht. Der Hans hingäge het ob dene Gsichter müesse ds Lache verbyße. Jedes het ds 58 Gfüehl gha, das Déjeuniere sygi ds Gägeteil von ere Chappeler-Milchsuppe, vo wäge wi meh me sech zsämegno het, dem andere nid uf d’Ägerschtenouge z’trappe, descht meh het eigetlech jedes uf sy Art Rach gschwore.

		Am wytischten i der Überwindung het’s schynbar d’Frou Charlotte bracht. Im Gfüehl, me chönni doch nid däwäg vom Tisch, het si wi d’Ruumi vo mene Confitürhafe der letscht Räschte vo Härzesgüeti zsämegchrauet, für ds Annemarie z’frage, was es hütt welli astellen und öb es nid wetti so guet sy und di Buebe chly goume. Natürlech het es sech gärn anerbotte. Es well nume ga nes Fürtech alege, het es gseit, und isch i sy Stube. Aber statt der Schublade het es d’Brütsche vo sym Ougewasser ufta und sym Jammer Luft gmacht. Mit Fueg und Rächt het es sech gseit, für was äs jitz in es settigs ungfreuts Züüg yne müessi. Hätti men ihns doch daheime gla, wo-n-es allne Lüte Freud gmacht het! Es wär ihm ja nie z’Sinn cho, na däm Hans z’hääggle. Und jitz söll’s für öppis büeße, wo-n-es gar nüt derfür chönni. Aber das isch no nid emal ds Schlimmschte gsi, wo ihns plaget het. Über öppis vil Schwärers het’s no gar nid dörfe nachedänke: Dä Houpme, dä Houpme! — Und de dä arm Harzchopf! Wo het das use sölle? Mängisch het öppis in ihm hälluuf glachet ob der Idee, daß der Harzchopf öppis anders als numen e Stärnschnuppen a sym Jugedhimmel sötti sy. Und es het ganz guet gspürt, je länger der Ufethalt z’Gerzesee het sölle duure, descht meh het das arme Flugstärnli müessen abnäh. Aber ob das o rächt sygi? Am liebschte hätti ds Annemarie Ryßuus gno — hei, i Fride vom Liechti! Aber es het ja wohl gwüßt, daß es jitz gulte het, sech brav z’stellen und über sech la z’ergah, was het sölle cho. 59 Ja, wenn’s zur Frou Gatschet übere hätti chönne, ga Chiltderf! Aber das het sech dä Morge no nid gschickt. Und ganz alles, ja, grad d’Houptsach, hätt’s nere doch nid dörfe bychte.

		So het ds Annemarie redlech probiert, syni Sorge für nen Ougeblick hinder sech z’wärfen und sech nützlech z’mache mit goume. Es isch de no nid übel gange. So drei verwöhnti Buebe z’hüeten isch nid liecht. Da nimmt me sech ganz vo sälber zsäme. Jede vo dene drei het der junge «Tanten» öppis gha z’zeige, der Fritzli syni Chüneli, der Fredi es Gchööz vo Grebli zwüsche Brunnen und Weier und der drüjährig Röbi sys Gärtli, wo-n-er mit Flyß und Chunscht us Chnebeli und Miesch di schönschte Böumli gmacht het. Dert het ds Annemarie Hand agleit und dem Chlyne sys Härz dermit gwunne. Di Größere hingäge hei sech derby afa längwyle, sy uf di neui Lehrgotten ufe gogeret, wenn si am Bode grüpelet isch, und hei nid abgä, bis si se der Längi nah am Bode gha hei. Aber ds Annemarie isch ne Meischter worden und het gwüßt sech Reschpäkt z’verschaffe, und bald hei di Bueben usegschmöckt, daß da öppis anders isch als bi der Mama. D’Mama het se ganz la mache, was si hei welle; sy si de aber mit verchaarete Hösleni heicho, so het’s allimal es gräßlechs Gheie, wenn nid gar Pumpis abgsetzt. Ds Annemarie hingäge het zur Sach gluegt, gäb öppis Dumms gscheh isch. Das het sech i de nächschte Tage geng dütlecher zeigt, so daß d’Frou Charlotte mit täglech größerer Satisfaktion us ihrem unerwünschte Gascht es regelrächts Chindemeitli het gseh wärde. Und si het däm brav nacheghulfe, i der Meinung, en Offizier und es Chindemeitli passe schlächt zsäme. Dem Annemarie isch das nid ufgfalle, 60 und es het sech rächtschaffe drüber gfreut, daß es mit der Frou Chilchbärger geng besser z’Schlag chömi.

		«E nu», het d’Frou Gatschet gseit, wo si zu ds Annemaries unuusprächlecher Freud einisch übere cho isch, «’s freut mi rächt, z’gseh, daß ds Charlotten öppis a dir het; das isch doch besser, als z’Bärn i de Louben ume z’flanieren und de junge Herre der Chopf z’verdräje!» Verschideni Lüt, wo das ghört hei, sy der Meinung gsi, me bruuchi nid ga Bärn abe, für junge Lüte der Chopf z’verdräje. Dem Annemarie hingäge het das Komplimänt e chly wehta. «Also het me mi der Frou Gatschet verrätschet!» het’s dänkt. Vo Stund a wär es ihm nümme müglech gsi, nere ga ds Härz z’lääre. E gwüsse Trotz isch über ihns cho, wo-n-ihns gheiße het, sy Wäg sälber sueche.

		So isch es du nam Ässe mit de Bueben uf ds Bärgli, statt, wi-n-es eigetlech het vorgha, der Tante Gatschet z’Füeße z’sitze. Und wenn’s es sötti breiche, daß der Herr Houpmen o dert ufe chäm — nu mira!

		Sobald ds junge Volk ab wäg gsi isch, het me d’Tante Gatschet i ds Salon ta, damit sie ihri méridienne chönni mache. Si het sech in e tiefe Fauteuil nider gla und sech’s la wohl sy. Dür d’Spält vo de Felläde sy schmali Sunnestrahlen uf di breite bruun gwichsete Bodechrüz gfalle, und i ihrem Schyn sy Millione vo Stöubleni uuf und nider zwirblet. Di frommi alti Frou het nen e Zytlang zuegluegt und derby a ds Jakobs Himmelsleitere dänkt. Nah-ti-nah isch ihre Chopf i Plamp cho, het bald linggs, bald rächts gheltet, und zletscht isch er vüre gfalle, und d’Röschtiwys-boucles — uf jeder Syte drei schön glychlig trülleti — sy vüre ghanget wi Lambrequins.

		Dobe, uf em Bärgli, het ds Annemarie brodiert und 61 derzue ruminiert, währed di beiden eltere Buebe sech am Bord umetröhlet hei. Es isch aber nid lang gange, so ghört ds Annemarie vom Huus här Schritten uf em Grien, und richtig chunnt der Herr Houpme langsam der Bärg uuf. Es isch dem Annemarie ganz rächt gsi; aber us menen unbestimmte Gfüehl use het es doch für guet gfunde, die beide Buebe zueche z’rüefe. Si sy o cho und hei gschine wellen artig z’sy. Aber das isch nume so lang gange, bis der Unggle Hans es paarmal mit ne het «ds Chäsli gchehrt» gha. Chuum het er sech näbem Annemarie uf e Bank nider gla und afa brichte vom Wätter und wi-n-er jitz nid begährti, uf em Capo di Monte z’Neapel Kompagnieschuel z’mache, hei sech die zwee wider afa längwyle, hie nes Rüetli abbroche, da ne Bluemen abzwickt und ändlech gar nüt meh gwüßt az’fa. Da fallt plötzlech dem Fritzli sy Blick uf ds Annemaries Schääri, wo so fridlech und luschtig uf em Tisch glänzt het. Die gseh und es alts Projäkt ufwermen isch eis gsi. Di Buebe sy undereinisch verschwunde gsi. Das Annemarie het chuum das gwahret, gschwyge de, daß sy Schääri o nümme da gsi isch.

		Bald druuf isch dunden im Schlößli d’Salontüren ufgange, ganz hübscheli, und der Fritzli isch cho yne z’düüßele, hinder ihm här der Fredi. Der Fritzli het d’Schääri i der Hand gha und dem Fredi gwunke. Wo si hert hinder em Fauteuil vo der Tante gsi sy, git der Fritzli dem Fredi d’Schääri und dütet uf ds Ohr vo der Frou Gatschet. Uf di unglückleche Haarbüscheli i den Ohren isch es abgseh gsi. Beidi hei ds Lache verha, und keine het rächt zueche dörfe. Ändlech schiebt der Fritzli sy jüngere Brueder vüre. Dä macht d’Schääri parat, sy Hand schlycht dermit dem Chopf vo der Tante nah und 62 wott mit mene dezidierte Schnapps, wo amene Chirurgieprofässer alli Ehr gmacht hätti, ds Attentat usfüehre — da git ihm der Fritzli vo hinden e Schupf a Ellboge. D’Schääri fahrt am Ohr vorby und — zwo Röschtiwys-boucles rollen über e Bärg vo der Tanten ihrer Crinolinen a Bode!

		D’Frou Gatschet het ds Gfüehl, es heig se-n-es Tier a der Schläfe gstoche, gryft mit der Hand dernah und erwachet z’vollem von ere gschletzte Türe. I wilder Flucht sy di zwee erschrockene Sünder dervo gstobe, hinden use, über e Zuun i ds Gäßli und dem Lächehuus zue. Vom Bärgli uus hei der Herr Houpmen und ds Annemarie se gseh springe.

		Im erschte Chlupf het d’Frou Gatschet nid gwüßt, was si söll. Wil si aber so nid under d’Lüt dörfe het, isch si ufgstanden und het am brodierte Lütiband Sturm glütet.

		Das Gschäll het nid übel bschosse. I der Chuchi het ds Eisi vor Chlupf der Schöpfer Himmels und der Ärde agrüeft, d’Händ am Fürtech abtröchnet, ds Fürtech abzogen und hinder d’Chuchitüre ghänkt und es anders umbunde — zerscht ds lätzen und du nes galanderierts — und derzue gseit: «Was het si ächt aber? Es wird ere-n-öppen e Spinnelen über ds Jupon graagget sy, wi dimale, wo si brüelet het, daß me hätti chönne meine, der Roufliharz syg nere-n-ebcho.» Ob settigen Erwägungen isch ds Eisi, wo uf eim Ohr nüt meh ghört het, im Schreegmarsch gäge ds Salon vorgrückt. Vom péristyle här isch d’Frou Charlotte i mene liechtere Stadtpolizei-Tämpo cho z’loufen und het derby, ganz ohni z’welle, nachegrächnet, was ungfähr d’Frou Gatschet hinderließ, wenn si z’stärbe cho sötti, und wän der 63 Dölfi chönnti hürate. Ds Chopfrächne geit mängisch sogar hinder mene Brätt gleitig, es chunnt numen uf ds Exämpel a. Der Herr Eduard isch über nere Zinsrodelrächnung erwachet, wo-n-er vor nere Halbstund drob isch ygnuckt gsi, und het gseit: «Das verfluechte Gschäll am heiterhälle Tag! Nüt cha me fertig machen oder me wärd es halbdotze Mal dervo gsprängt. — Wo bin i jitze blibe?»

		Ds Eisi isch zerscht vor der Salontüren aglanget. Aber wo d’Frou Gatschet gmerkt het, daß es ds Eisi isch, het si d’Türe verha und dür e Spalt grüeft: «Reichet d’Frou Chilchbärger! — Heit Dr ghört? D’Frou Chilchbärger!» — He nu, het ds Eisi dänkt, da hätt i de nüt eso bruuche z’pressiere!

		Wo du d’Frou Charlotten agrückt isch und dür e Türspalt yne gschloffen isch und fragt: «Was git’s, i bitte di?» het d’Frou Gatschet afa lamäntiere (i interne Sache het me geng ds wältsche Regischter zoge — scht! Wäge de Meitli): «Il me semble qu’il y a des voleurs ici, sinon quelque chose de pire. Je m’étais à peine endormie quand j’ai senti quelque chose me toucher grossièrement ici à la tempe. Gseh han i nüt. J’étais tout à fait ds hindervür de peur.»

		D’Frou Charlotten isch ganz bleich worden ob der Idee, es sygen Ybrächer umewäg. Si het nid gwüßt, was säge, und würklech zerscht a ds Alleriergschte dänkt, bsunders wo si di zwöi abgschnittne Röschtiwys gseht. — «Nei, würklech, z’dänke, daß men am heiterhälle Tag afangen i sym eigete Huus nümme sicher isch!... Eisi, rüef dem Herr!»

		«Mais mon Dieu, qu’est-ce que tu penses?» wehberet d’Frou Gatschet. Aber wo si gseh het, daß da doch ds 64 Mannevolk müeß mitrede, seit si: «Eh bien donne moi un foulard pour me couvrir d’une façon convenable.» Und du het me du nes Foulard um die unglychligi Coiffüren ume glyret.

		Der Herr Eduard het du zerscht höflecherwys welle wüsse, ob’s syr alte Schwöschter wehta heigi.

		«Ach — wehta — grupft het’s mi, aber der Chlupf, der Chlupf!»

		«Ja, me sötti halt doch derzue tue, daß me dä Kärli erwütschti!» meint der Herr Eduard. «Wo isch der Hans? Me sött’s villicht doch dem Landjeger la z’wüsse tue. — Und di Buebe, wo sy si?» Jitz het me d’Rolle verteilt. Der Herr Eduard isch, ohni rächt z’wüsse, was er wott, gäge ds Lächehuus gstürmt, meh so im ungwüsse Gfüehl, dert Häscher und Hülf z’finde. Ds Eisi isch i ds Dorf zum Landjeger, und d’Frou Chilchbärger isch um ds Huus ume gfiegget und het i alli Himmelsgägede grüeft: «Hans! Fritzli! Fredi! Annemarie!»

		Ds Landjegers Frou het dem Eisi gseit: «So — er isch grad dä haub Tag mit eim uf Bäup ache. Me chan ihm’s ja de säge, wenn er umechunnt.»

		Wo ds Eisi mit däm troschtleche Bricht heicho isch, sy der Herr Houpmen und d’Jumpfer Sunnefroh bi dene Damen i der Äßstube gstande, und es het ihns dunkt, me machi anderi Gsichter. D’Jumpfer Sunnefroh het e Schääri i de Finger umedräjt, und «d’Frou» het prezys eso die Ouge gäge d’Jumpfer Sunnefroh gmacht, wo si alben ihm i der Chuchi gmacht het, wenn es öppis het sölle verschlage ha. Der Herr Houpme hingäge het gseit: «Die wei mer jitz ga sueche, di Schlingle! Eisi, hesch di Buebe niene gseh?»

		«Nei, wäger nid, Herr Houpme!»

		65 Ds Annemarie het du dörfe bi der Frou Gatschet blyben und zueluege, wi sech der Schlotter vom Chlupf nah-ti-nah in e währschafti Töubi verwandlet het. Di andere hei sech uf d’Suechi gmacht nam Fritzli und Fredi. Mit sicherem flair isch der Herr Houpme dem Lächehuus zue gstüüret, und d’Frou Charlotte, us Angscht, es chönnti de bi der Verhaftung vo ihrne Härzchäfer z’ruuch zuegah, isch ihrem Schwager uf de Färsere blibe.

		Wo der Herr Eduard mit maßleidigem Gsicht zum Lächehuus cho isch, het juscht der Lächema, der alt Chrischte Megert, es Heufueder yta gha und isch mit syne zwöi schwäre Roß d’Yfahrt ab cho, für nes neus uf em Fäld ga z’reiche. Dert het sy ganzi Familien i der glaarige Sunne grächet und gablet und glade, ohni sech e Blick anderswohi z’gönne. Der Gottfried isch uf em Fueder gsi und het glade. Er her gar tuusigs guet gwüßt z’tische. No nie het ihm es Füederli gchieret, gschwyge daß ds Megerts je i mene Rank eis umgläärt wäri. Alli sy si zfride gsi, vo der Muetter, däm wärchigen Annelysi, bis zur Jungfrou und vom Chrischte bis zum Sumichrascht, amenen eltere «Napolitaner», wo i der Gmeind umenand tauneret het. Me het gwüßt, was hütt no alles under Dach sölle het, und wenn si scho nid drüber gphilosophiert hei, so isch es ne doch allnen im Chopf und Härz erhertet gsi, daß me hütt a der Grundlag vo der ganze Hushaltig schaffi, wo nid nume ds Vieh im Stall dervo läbi. So ne Wärchet isch e heiligi Zyt, wo nid erloubt, e Minute z’vergüde. Es isch en Ärnt, und en Ärnt bedütet ds Versorge vo was der lieb Gott na mene Jahr Arbeit git. öppis vo däm isch dem Chrischten uf em runzlige Gsicht gstande, wo-n-er ärschtig mit syne 66 Roß derhärcho isch. Der Herr Eduard het o sy Freud gha a so mene Wärchet. Uf sym Gsicht isch gschribe gsi: «So rächt!» Und hinder der Schädelwand sy d’Motiv ufzeichnet gsi: Je brever daß gwärchet wird, descht sicherer isch der Lächezins. Der Lächezins het zwar nid ihm ghört, sondere dem Hans, und drum hätti men ihm o nid chönne vorha, er syg en Egoischt; aber er isch es Uhrwärch gsi, wo nüt anders gwüßt het, als daß e regelrächte Gschäftsgang ds Heil vo der Wält sygi. Das isch na syr Meinung ds heilige Disziplinarmittel vo der Möntschheit gsi, und wil di höcheri Intelligänz beruefe gsi isch, derfür z’sorge, daß di Disziplin am rächten Ort bruucht wärdi, het si o ds Rächt gha z’dispänsiere, wenn’s di höcheren Interesse ghöische hei. Drum het der Herr Eduard der Chrischte gstellt und ihm afa brichte, es sygi öpper i ds Salon cho und heig sech Zuedringlechkeite gäge d’Frou Gatschet erloubt. «Hesch niemer gseh hie düre dervo springe?»

		«Nei wäger, Herr Chilchbärger, i ha wäger nid derwyl gha, uf anger Lüt z’luege.»

		Der Herr Eduard het ne-n-aber wyter bhört, öb er keini Übernächtler gha heigi, öb er keis Vagantevolk gmerkt heigi und so wyters. Het sech der Chrischten i Geduld gfasset, so hei syni Roß weniger Reschpäkt gha. Si hei sech mit de Stile gäge d’Bräme gwehrt, mit de Huefe gäge di bluetige Büüch gschlage, d’Chöpf ufgworfen und grangglet. Der Chrischte het eis Mal über ds andere gseit: «Stiu da! — Wottsch ächt!» Und derzue het er hinden ume d’Roß guslet und se gmacht z’zable, bis der Herr Eduard sälber gfunde het, es sygi gschyder, er löj ne la gah, me sygi sünsch synes Läbes nid sicher.

		Der Herr Chilchbärger het nid rächt gwüßt, was er 67 söll. E Zytlang het er no dem Heuet zuegluegt. Wo der Chrischte syni beide Roß het agspannet gha und mit mene neue Fueder zrück cho isch, chöme vo der andere Syte der Hans und ds Charlotte.

		«Si wärde dänk uf der Büni sy», meint der Hans.

		«Wär?»

		«E, dyni Buebe, die Schlingle!»

		«Was isch mit dene?»

		«He, du weisch es dänk, daß si dem Jacqueline syni Röschtiwys abgschnitte hei?»

		«Der Fritzli?»

		«I weiß nid wele. Chumm, mer wei se jitz ga usnäh.» Alli drü sy d’Yfahrt uuf und uf d’Brügi, und vo dert het me richtig di beide Sünder wi d’Frösche gseh im früsch abgladne Heu umeschwümme.

		«Was machet dir da?» rüeft d’Mama.

		«Mir hälfe fülle!»

		«I will ech de, uf der Stell chömet abe!»

		«Mer chönne nid», probiert der Fritzli sech usz’rede.

		«Aha, i well ech de», rüeft der Unggle Hans und tuet derglyche, er well über d’Bünileiteren ab cho. I däm Ougeblick chunnt der Chrischte mit sym Fueder der Brüggstock uuf. Mächtig hei di breite Huefen uf em hölzige Bode bolet, und ds Fueder het der Ygang völlig usgfüllt, so daß die ganzi Herrschaft Chilchbärger z’vorderscht vüre het müesse flieh und ganz ybschlosse gsi isch. Dert hei si müesse warte, bis d’Roß abgspannet und gchehrt gsi sy, für näbem Fueder düre hinderenand usez’schlüüffe.

		Underdesse sy der Fritzli und der Fredi i ds Tenn abe gchlätteret und dür ds Gäßli uus vüre gsprunge, i der Meinung, si welle sech i ihri Stube flüchten und sech 68 dert verrigle. Aber z’vorderscht im Gäßli isch ne ds Eisi im Schreegmarsch etgägecho und het se mit syne chnochige Hände gfangen und uf em chürzischte Wäg der Frou Gatschet usgliferet. Die het ne du afangen under em Bystand vom Annemarie und vom Eisi e längeri Strafpredig abgla. Si isch rächt ärnscht und fyrlech worde; aber es het du ds Eisi dunkt, die gueti Frou heig z’wenig zueche, und es het welle nachehälfe: «Ja, i der Gschrift steit: Vor einem graue Houpte sollscht du aufschtehe, und dir ganget’s ga schäre, dir Dräcklöcher, daß i no so säge!» Di arme Buebe hei wohl gseh, daß ds Annemarie schier nümme gwüßt het, wie tue, für ds Lache z’verbyße, und hei o schier sech nümme mögen ebha.

		Die beide Herre Chilchbärger und d’Frou Charlotte sy, ds Haar voll Heublüemt und Spinnhuppele, dür ds Gäßli vüre cho und hei o müesse lachen ob ihrem Päch i der Schüüre. Aber i der Äßstube hei si du anderi Saiten ufzoge, und der Herr Eduard het wohl oder übel syr Schwöschter müesse Satisfaktion gä und syni Sühn uf der lätze Syte tätschle, bis d’Familieversammlung gfunde het, es tüei’s jitze. Si hei sech aber gloub weniger gschämt als di armi Tante Jacqueline, wo nam z’Abe wi ne bschüttete Pudi i ihre char-à-banc gschloffen und mit mene liechte Päckli i der Hand hei gfahren isch.





VIII.

Jitz chunnt bim Tuusig der Landjeger scho. Dem Annemarie wird sy Losung usgleit. Landjunker und Troubadour. Ds Annelysi git es Guetachten ab




		Ds morndrisch het d’Frou Charlotte bim Déjeunieren-Abwäsche — das macht e gueti Bärnerfrou bekanntlech geng sälber — Mittel und Wäg gfunde, dem Annemarie z’placiere: «Wenn me chly besser Ornig hätti und nid syni Schäärene ließ umenandere lige, so wär di dummi Gschicht o nid passiert. Me het dänk syni Augen anderswo gha, anstatt di Buebe z’goume!»

		«I ha halt bis jitz o nid gwüßt, daß me mi als Chindemeitli engagiert het», git ds Annemarie ume.

		«Es dunkt mi, das wäri no nid z’vil verlangt, e chly zu dene Buebe z’luege!»

		Dem Annemarie isch es erspart blibe, z’antworte, vo wägen i däm Ougeblick isch ds Eisi cho säge: «Der Landjeger wär jitz da.»

		«Ach, wi dumm!» seit d’Frou Chilchbärger. «Hesch ihm nid grad chönne säge, me bruuch ne gar nid? — Gang schick ne!»

		«I han ihm’s gseit; aber er het afa wüescht tue und säge, er löj sech nid für nüt und wider nüt la spränge.»

		«Er isch en uverschante Kärli.»

		Ds Eisi isch verschwunde, aber nid für der Landjeger ga z’verschicke. Es het gfunde, es wär nid z’verantworte, wenn me di Glägeheit verpasseti, dene Buebe no chly d’Höll heiß z’mache.

		Plötzlech flügt d’Türe vo der Äßstuben uuf, und der 70 Röbi chunnt i Todesängschte cho z’springe, umchlammeret d’Mama und plääret: «Mama, Mama, der Landjeger wott der Fredi näh, ds Eisi het’s gseit!» Der Fritzli und der Fredi hei vor em Eisi nid die welle sy, wo so öppis gloube; aber si hei doch für guet gfunde, sech o hinder d’Mama cho z’flüchte. Dere-n-isch d’Gallen übergloffe. Si het der Chly dem Annemarie zuegschoben und isch d’Stägen ab, dür e Hof, uf e Landjeger los, wi ne Wältschhahne. Der Hatschierer aber isch dagstande wi ne Bitz Stockhorn und het’s la über sech abloufe. «Jä nu, Frou von Chilchbärger», het er zletscht gseit, «so wei mer’s jitz für einisch la guet sy; aber es angers Mau gangen i de nid alleini vo hie furt, i bin Ech guet derfür!» Vor em Tor usse het er brummlet: «Di usgschirrete donners Padrizier meine grad hütt no, si chönnen üsereine kujoniere wi ne Hung!»

		Ds Annemarie het sech du so bald wi müglech anerbotte, es well mit dene Buebe ga spaziere. «So ganget!» het’s gheiße. Im Dorf unde hei si der Brieftreger atroffe, und dä het der Jumpfer Sunnefroh ne Brief vo daheime bracht. Ds Annemarie het natürlech vor Ungeduld brönnt, ne z’läse. Es isch mit syne Zöglinge hinder der Chilchen ufe, het se-n-a Waldsoum gfüehrt und se la wildele. Äs sälber isch uf d’Chilchhofmuur gsässen und het sy Brief vüre zoge. Vil Gfreuts isch nid drinne gstande, derfür öppis, wo dem Annemarie schier ds Härz abdrückt het: der Papa heig sech uf sym Bureau wider eine müesse la vor d’Nase setze. Er hätti dem Dienschtalter nah söllen avancieren, und jitz heig men anstatt ihn vil e jüngere gwählt. Me sägi, es sygi nume gscheh, wil dä jung Schnufli amene Regierungsrat schwär verschuldet sygi. Aber ds Dümmschten a allem 71 sygi, daß dä unglücklech Peter Harzchopf gmeint heigi, er tüej dem Herr Sunnefroh ne Gfalle, wenn er di ganzi Gschicht i ds Blettli tüej, und jitz nähmi me das dem Papa erscht rächt übel, wo-n-er doch gar nüt derfür chönni.

		Ds Annemarie het der Brief zsämegfaltet und mit trüeben Ougen i Chilchhof abe gstuunet. Scho i mängs het es sech glehrt schicke; aber wenn sym Papa es Unrächt gscheh isch, so het’s das schier nid chönne schlücke. Dä lieb guet Papa, wo so schuderhaft gnue ta het, für der Familie di alti Position wider z’erstryte! Und daß es jitz grad no der Peter Harzchopf het müesse sy, wo d’Sach no verschlimmeret het!

		Der Verdruß macht d’Lüt sünsch nid z’hübsche, aber bim Annemarie het’s dert düre scho öppis mögen erlyde. Wenn es höhn worden isch und drob syni bruunen Ouge hei afa blitze, so het es nume no meh azoge. Es het kei Ahnung dervo gha, wi schön es isch gsi az’luege, da oben uf der Muuren i sym luftige Summerröckli, under em breite Schattehuet. Es het d’Bei überenand gschlage gha und di schmale Füeß gäge Chilchhof ynegstreckt, und syni luschtige Händ hei gar tuusigs nätt abgstoche vo der vermieschete Muure.

		Ob syne Sorge het es di Buebe schier vergässen und o nid gmerkt, daß e Herr der Muure nah cho isch und öppe zäche Schritt vom Annemarie isch blybe stah, wi eine, wo amenen Eidochs zueluegt, wo-n-er nid möcht störe. Es isch der Pfarrer Rütimeyer gsi, en yfrige Chäfersammler, wo alli Tag syni chlynen Etdeckungsreise gmacht het.

		«Erchlüpfet nid», seit er zum Annemarie, «i wott Ech nid störe, i sueche Chäfer.»

		Jitz springt ds Annemarie vo der Muuren abe, und 72 zwar, wil es vor em Herr Pfarrer doch nid het dörfe voltigiere, i Chilchhof yne. «Me sött würklech meine, i hätti öppis vo mene Chäfer a mer. Verwiche het mer der Houpme Chilchbärger gseit: ‹Was chunnt da für ne Donnergueg?›»

		«Öppe doch nid! — Er isch doch geng der glych Gspaßvogel.»

		«Wüsset Dr, Herr Pfarrer, i bi halt under Blitz und Donner hie acho.»

		«So, so? — Das sy di Chnabe Chilchbärger.» Das het welle säge: «die kennen i wohl, aber wär bisch du?» — Und wil ds Annemarie nüt anders geantwortet het als «ja», so het der gwunderig Herr Pfarrer wyter gfräglet: «Und das wird öppe d’Gouvernante sy?»

		«I sött nöue», meint ds Annemarie, «aber es isch mer nid drum. I bi ds Annemarie Sunnefroh.»

		«Särviteur, Särviteur! Das freut mi, i kenne der Herr Papa. Wi geit’s ihm?»

		«So so lala.»

		«E was?»

		Jitz het du eis Wort ds andere gä, und di beide sy hübbeli i ds Dampen ynecho. Vo der Ungrächtigkeit und Schlächtigkeit vo de Lüt sy si uf ds Los vo de Guetmüetigen i diser Wält cho, und ds Annemarie het ds Bechli vom Gspräch so gwüßt z’reise, daß es du glücklech di Frag het chönnen abringe, wo-n-ihns sit sym Abschid vom Liechti geng no plaget het, nämlech, daß es alli Bott wider uf e Spruch gstoßen isch: «Selig sind die Sanftmütigen.» «Wi mängisch», het’s gseit, «han i doch i de letschte Tagen es Troschtsprüchli gsuecht! Aber so gwüß daß i my Bibel ufta ha, bin i geng wider da druuf gfalle.»

		73 Der Pfarrer verzieht sys glattrasierte Muul zu mene Lachen und seit: «Dir heit das schynt’s nötig! Agseh tät men Ech’s zwar nid juscht.»

		«Gar nid han i’s nötig, grad juschtemänt das nid! Afange bin i scho vo Natur vil z’guetmüetig, und de fallt mer no äxtra bi jeder Glägeheit öppis uf d’Nase.»

		«Ja nu, nämet, was Dr überchömet! Der lieb Gott weiß am beschte, was mir für Wägzehrung bruuche. Da treit’s nüt ab, i der Bibel umenand z’hüschtere, für das z’sueche, wo me grad im Ougeblick am chüschtigschte findt. Folge mueß me. Dir chönnet nid wüsse: Wenn jitz der lieb Gott juscht wott, daß eis bsunders Wort i Euch Gstalt überchunnt, so gäbet Ech här derfür. Dir wärdet Ech’s nid reuig sy! Es heißt ja nid: Sei sanftmüetig! Nämet’s nume so, wi’s heißt: Sälig sind die Sanftmüetige. ’s isch nid e Befähl. Und de vergässet nid der Lohn, d’Verheißung!»

		«Ja äbe; Herr Pfarrer, grad a der Verheißung blyben i geng stecke. Wi söll i das verstah mit däm Ärdrych? Üsereis chunnt doch nie derzue, o numen e Bitz Ärdbode zu Eigetum z’ha. Und gwöhnlech bringe doch ehnder die der Ärdboden i ihri Gwalt, wo toll chönnen ellbögle, und nid di Duuche.»

		Hätti der Pfarrer gwüßt, i weler Chlemmi ds Annemarie isch, so hätt er a dene Worte chönnen errate, daß es us Abergloube gfragt und vom Pfarrer es Orakel welle het, statt nere Bibeluslegung. Er hätti ja de gwüßt, daß ds Annemarie dür e Herr Houpme zum Bsitz vo Ärdrych chönnti cho, aber nid wohl dür e Peter Harzchopf. Ohni öppis vo däm Chummer z’vermuete, het er dem Annemarie sys Beschten i guete Treue gä und dermit o das, was es grad het sölle lehre.

		74 «Das isch vil liechter z’verstah, als Dir meinet», het er geantwortet. «Dir müesset bi däm Ärdrych, wo da de Sanftmüetige verheißen isch, nid a Mutte, Fure, Rueten und Jucherte dänke. A menen anderen Ort, im Glychnis vom Säemann, redt üse Herr vo de Möntschen als vom Bode. Und ungfähr eso chönnt’s hie o gmeint sy. Dem Schyn nah sy zwar o d’Möntschen i de Händ vo de Gwalttätige; aber mit dem Härz ghöre si de Sanftmüetige, und wär d’Lüt für sech het, het o ds Land i de Händ. Uf alli Fäll isch es sech scho derwärt, e Versuech z’mache mit der Sanftmuet, Jumpfer Sunnefroh!» Dermit het der Pfarrer afa lachen und dem Annemarie d’Hand dargstreckt: «Jitz mueß i öppis ga tue, aber wenn ig Ech zu Dienschte sy cha, so söll’s mi geng freue. Särviteur, Jumpfer Sunnefroh, und en Empfälung dem Herr Papa!»

		Ds Annemarie het höflech danket und isch zu syne Zöglinge zrück, wo underdessen am Waldbord ob der Chilche graußet hei.

		Wo si gäge Mittag zum Gartetor cho sy, isch ne der Herr Houpme begägnet und het ne zuegrüeft: «Aha, Buebe, hütt am Namittag chönnet dir jitz de zeige, was mit ech isch; me geit mit dem Chrischten i Sädel ufe ga heue!» Und wo si mit där Botschaft dem Huus zue galoppiert sy, het der Herr Hans der Jumpfer Annemarie der Arm botten und im Wytergah gseit: «Und mir hei de am Aben üsi Fête. Ds Annelysi het is alli zur Heueten yglade.»

		«Ja, darf me de da gah?» fragt ds Annemarie schüüch. Es isch ihm scho unagnähm gsi, däwäg mit dem Herr Houpme dür e Garten y z’cho. Er het’s wohl gmerkt, aber grad descht feschter het er’s a sech zoge. 75 «Natürlech dörfet Dr. Dir müesset sogar, sünsch näme si ’s im Lächehuus übel, ’s isch öppe dumm gnue, daß ds Charlotte nie chunnt. Äs und der Eduard meine geng, si vergäbe sech öppis, wenn si bi mene Lächema zueche sitze. — Aber mir gange! Und mer wei dä Namittag no chly ga hälfe heue, das dunkt se de luschtig.»

		Die Idee het’s dem Annemarie scho besser chönne. Es het sech im stille gfreut wi nes Chind. Ds Morgenässe — so het men ehmale z’Bärn dem Mittagässe gseit — isch dem junge Volk ewigläng vorcho; aber d’Frou Charlotte het ne nüt gschänkt, da het alles Borzen und Fägnäschte nüt abtreit. Und was öppe no isch z’ersinne gsi, für se nachhär no z’versuume, das isch gscheh. Du het’s du no nen ellelängi Predig gä, was alles me de nid dörfi, und du ändlech het me se la loufe. Si sy dervo gstürmt, wi di dürre Bletter im Bysluft, gäge d’Schüüre zue. Aber dert sy nume no der Chrischten und der Gottfried gsi. Si hei agspannet.

		Alli andere sy under em Kommando vom Annelysi scho im Sädel obe gsi und hei uf der große Bärgmatte ds Heu i Wälm zsämegrächet. Wo ds Annemarie mit de Buebe bim Lächehuus agrückt isch, het der Chrischten ehnder e chly suur drygluegt; aber er het nüt gseit. Der Gottfried hingäge het sech öppis druuf z’guet ta, daß er i den Ouge verstandi z’läse. «Weit dr ryte, Buebe?» seit er, und di beiden eltere sy vo eim Bei uf ds andere ghopset und hei gseit: «Ja, o ja!»

		«Aber trohlet mer de nid abe!» seit ds Annemarie.

		So ungalant wär aber der Gottfried nid gsi, daß er hätti d’Jumpfer Sunnefroh la hindehär loufe. Er het es Ladli uf e vordere Leiterwage bunde, und der Chrischte het sogar no nes großghüslets Chüssi us em Bärnerwägeli 76 greicht, damit ds Annemarie ds Gholper e chly besser mög erlyde. Er het ihm uf e Wagen ufe ghulfen und ihm der Röbeli uf d’Schooß gä. Der Gottfried het der Fredi uf ds Zuederhandroß glüpft und der Fritzli uf e Vonderhänder. Du het er d’Geisle gno und isch näbem Zuederhandroß här gloffe. Der Chrischten isch bis zum Bärg uf der Diechsle vom zwöite Wage gsässen und du z’Fueß hindenache cho. Ds Annemarie het sy Rollen als Madonna uf em Leiterwage prächtig gspilt, und d’Lüt hein ihm mit Wohlgfalle nachegluegt. Di beide Rüter hingäge hei ihre ritterleche Gnuß im tiefschte Härz mit nere gwüssen Angscht zalt. Si hei under ihrne machtlose Podäxleni e lybhaftigi Großmacht gspürt, und das isch nid grad es agnähms Gfüehl. Chrampfhaft hei si sech a de Chometschyter gha und sech ygredt, es sygi schuderhaft «fein». Eigetlech het’s ne rächt gwohlet, wo men uf der Bärgmatte zwüsche d’Wälm yne gfahren isch und der Gottfried der eint linggs und der Köbi der ander rächts ab em Roß gno und in e Heuhuuffe bängglet het. Ds Annemarie isch ab em Wage gsi so flingg wi nes Vögeli und het der Näschtbuz näbenuus uf nes Schöchli treit. Me het di beiden anderen o derthi gschickt und ne gseit, si sölle schön da warte, si chönne de nachhär wider ryte. Und du isch der Wärchet losgange. Der Chrischte het d’Roß gfüehrt, der Sumichrascht het linggs und der Köbi rächts ufe gä, der Gottfried het uf em Wage tischet, und ds Wybervolk het suber nachegrächet.

		E Zytlang het ds Annemarie zuegluegt und sy hälli Luscht dranne gha, wi das Fueder gwachsen isch. Vo Zyt zu Zyt isch d’Muetter Annelysi mit mene Räche ds Fueder ga strählen und het, was lugg gsi isch, wider 77 abgno. Jitz isch es du ds Annemarie acho, äs well o öppis tue und nid nume Mulaffe feil ha. Am luschtigschte het’s ihns dunkt, wi di beide Bursche ds Heu ufgablet und wi Fahne zum Fueder treit hei. Es nimmt di erschti beschti Gablen und fat o a ufe gä. Es het di spöttische Blicke vom Wybervolk nid g’achtet, wo gseit hei: «E Herrjere, wettigi Hämpfeli! Wenn alli so wette, so hätte mir bis i Wymonet Heuet!» Der Gottfried hingäge het dem Annemarie syni Hämpfeli geng ab der Gable gno, wi wenn’s di schönschte Meie wäre, und bald der Köbi, bald der Sumichrascht mit ihrne schwäre Gableten äxpräß e chly la warte.

		So sy si am beschte dranne gsi, wo der Herr Houpmen uf em Fäld erschinen isch. Es het ne niemer g’achtet — nid emal di drei Buebe, wo ihres Schöchli längschtes verzatteret gha und ob ihrne Pürzelböum Himmel und Ärde dürenandere gschüttlet hei. Undereinisch merkt ds Annemarie, wo-n-es grad e Gablete voll het wellen ufe gä, daß es nüt meh uf der Gable het. Der Herr Houpmen isch ihm nachegschliche gsi und het ihm mit mene gschickte Griff sys Burdeli ab der Gable ghäägglet. So isch es du bald mit ärschtigem Schaffe, bald mit allerhand Gspäß wytergange, und im stille het es jedes sy Freud gha dranne. Wo der Gottfried der Bindboum uf ds letschte Fueder het gleit und der Köbi ds Wälleseil mit Händen und Füeße het azoge gha, isch, wär’s chönne het, uf ds Fueder ufe gchlätteret. Dene Buebe Chilchbärger het der Köbi vom Fueder aben es Seiländi zuegworfen und ne gseit, si müesse da dranne zieh — aber fescht, daß ds Fueder im Rank uf d’Straß nid öppen umlääri. Si hei alli drei us Lybeschräfte näbedsi bärguuf zogen und gmeint, ihne sygi’s z’danke, 78 wenn’s e keis Ungfell gäbi. Da lat der Köbi ds andere Seiländi la gah, und di drei Helde hei alli Vieri i d’Luft ufe gstreckt. Der Chrischte het ne du uf em allerletschte Wage, wo nume no nes halbs Füederli gä het, es schöns Huli gmacht und isch däwäg mit nen abe gfahre. Zletscht — über der Falkeflueh isch scho der Mond ufe cho — sy nume no ds Annemarie und der Herr Houpmen uf em Fäld gsi und sy, ohni vil z’brichte, seelevergnüegt gäge ds Bärgli abe gloffe. Es isch keis Wülkli am Himmel gstande, und über em Thunersee, wo men im Abeddusem nümme het chönnen underscheide, sy groß und still und prächtig d’Schneebärge gstande.

		Jedes vo dene beiden isch under em Ydruck vo däm schönen Abe i syni bsundere Gedanke versunke gsi. Dem Herr Houpme richtig het me scho am Gang agseh, daß er sech als Eigetümer vo mene schöne Bitz Bärnerland gspürt het, und es isch allwäg e chly us däm Gfüehl usecho, wo-n-er du zum Annemarie seit: «Das isch jitz doch schöner als d’Ussicht vo der Brunngaß — oder nid?»

		Dem Annemarie het di Frag e chly wehta, wil es allimal, wenn vo der Brunngaß d’Red gsi isch, a di unerfüllte Wünsch vo sym Papa het müesse dänke.

		«Ja», seit es, «schön isch es, und glücklech, wäm es gä isch, sys Läbe hie zuez’bringe!»

		«Ja, ’s isch wahr; aber kurios isch es, daß die, wo’s i der Hand hätte, das z’gnieße, doch geng wider anderswohi müesse.»

		«Müesse?»

		«Ja, müesse! Warum, chan ig Ech jitz nid säge.» Uf das hi sy si beidi e Bitz wyt näbenandere gloffe, ohni nes Wort z’säge. Erscht, wo si gäge ds Lächehuus zue 79 cho sy, seit der Houpme zum Annemarie: «Es gäb e Wäg, für das Müesse machen ufz’höre, ei einzige Wäg!»

		Mit däm sy si wider under d’Lüt cho, und ds Annemarie het sech müesse na syne Bueben umtue, für z’rächter Zyt mit nen i ds Schlößli z’cho. Es isch froh gsi, vom Herr Houpme wäg z’cho, wil’s ihns dunkt het, me sött ihm sys Härzchlopfen agseh.

		«Also de dä Abe!» het es ne hinder sech no ghöre säge. Aber es isch ihm i däm Ougeblick emel no nid usgmacht gsi, öb es würklech zur Heuete gah welli.

		*

		Ungfähr zur glyche Stund sy z’Bärn zwe jungi Manne gäge Waberen use gwanderet und hei uf ihri Art i der Schönheit vo däm hilben Abe gschwelget. Es isch der Adolf Gatschet gsi, wo der Peter Harzchopf über e Sunntig ga Chiltderf use mitgno het. Der Peter het sy Guitarren umghänkt gha, damit er der Mama Gatschet d’Yladung mit nes paar luschtige Lieder chönni verdanke. Beidi sy vo Härze froh gsi, der Stadt e chly chönne der Rügge z’chehre, ganz bsunders aber der Peter, däm’s mängisch z’Bärn inne schier e chly ungmüetlech het welle wärde. Je wyter si uf ds Land use cho sy, descht meh isch dem Peter ds Härz ufgange, und sy guete Luun het o der Dölfi agsteckt. Es isch dene beidne gange wi no vilnen andere Lüte: si hei ganz vergässe gha, wi schön ds Bärnerland eigetlech isch. Vo Zyt zu Zyt frylech isch der Peter e chly eisilbig worde. Der Dölfi het das eifach dem schönen Abe zuegschriben und dänkt, es syg eso nen Art Andacht über sy Fründ cho. Der wahr Grund vo der Schwygsamkeit isch aber gsi, daß der Peter i syne Gedanken amene ganz bsundere 80 Glück etgäge gangen isch. Ja, Fäld und Wald sy herrlech gsi, d’Bärge nid zum säge schön, und di weichi warmi Abedsunne het alles verguldet, was si no het mögen errecke; aber, was isch das alles zsäme gsi gäge d’Ussicht, villicht no hütt am Abe ds Annemarie Sunnefroh z’gseh! Daß si welle der Rank über Gerzesee näh, isch bim Peter usgmachti Sach gsi. Aber nütdeschtweniger het’s ne dunkt, es wär nid z’verantworte, wenn si z’Bälp vorby gienge, ohni dert no ne Höck z’näh. Der Dölfi het gar nüt derwider gha. Afange het ne der Durscht nid minder plaget als der ander, und im stille het er dänkt, si versuume sech de und heige de nümme Zyt, der Abstächer über Gerzesee z’mache. Der Peter hingägen isch i däm Luun gsi, wo me der Ougeblick bis zum letschte Bodesatz wott uschüschten und meint, der Tag heigi keis Änd und me bringi alles zwäg, was eim öppe no grad z’Sinn chömi.

		Uf nere Loube vom Wirtshuus z’Bälp hei si sech nidergla und a ihrem Bier wohlgläbt. Scho nam erschte Glas het der Drahtgügger sy Guitarre vüre gno und afa singe. Mängen isch im Vorbygah en Ougeblick blybe stah und het sy Freud gha a ds Peters Lieder. Aber der tiefscht Ydruck hei si uf e Sänger sälber gmacht. Ob allem Singe sy syni Gedanke voruus gfloge, und ob allem Trinken isch ihm der Muet gwachse. Het er vo Bärn ewäg bis dahäre mängisch mit dem Schatte grunge, wo der Gedanken a Houpme Chilchbärger ihm über d’Seel gworfe het, so sy di Sorge jitz meh und meh verfloge wi nes Näbelstreifli, wenn’s us em schattige Chrachen a di glaarigi Sunnen ufe chunnt. Ja, en eigetlechen Übermuet het ne-n-ob em Gedanke packt, daß är, Peter, jitz uszieji, für sy Gägner uf sym eigete 81 Terrain ga az’gryffe. Es nähmti ne doch bim tuusig wunder, het er sech ygredt, wenn da nid einisch di ideali Liebi über nes nüechters Arrangement würdi der Sig dervo trage! So wi-n-er ds Annemarie mit sym guete Härz und syr große Möntscheliebi afange gkennt het, hätti’s doch kurios müesse gah, het er gmeint, wenn es sech dür Familievorurteil und Vermögesrücksichte hätti la gfangenäh. Isch nid d’Art und Wys, wi-n-är mit dem Annemarie Bekanntschaft gmacht het, ds Ungünschtigschte gsi, was me sech het chönne dänke? Und trotzdäm — das het er ds sältmal wohl gmerkt — het er scho mit synen erschte Lieder das Vögeli gfange. Und du di ideali Fründschaft am Chrankebett vom Liechti! Nei, bim Guggerli, wenn e schöne Namen und es Landsitzli sötte möge grecke, für das alles dürz’tue, de wett är überhoupt vo Wält und Läbe nüt meh wüsse. Und mit mene freudige Trotz isch er wider i d’Saite vo syr Guitarre gfahren und het es neus Liebeslied agstimmt und dernah wider eis, und der Dölfi het’s dunkt, er heigi der Drahtgügger no nie eso ghört.

		Der Mond isch scho hoch am Himmel gstanden und het i de Wälleli vo der Gürbe glitzeret, wo di beiden ändlech wider ufbroche sy, für dem Bälpbärg nah gäge Gerzesee ufe z’wandere. E Müller, wo sech i menen andere Wirtshuus versuumt gha het, isch ne, no gäb si vo der Landstraß abgange sy, mit dem lääre Wage vorgfahre. Dem Peter isch der Übermuet scho so i de Glider gsässe, daß er sech nid het mögen ebha, uf dä Müliwagen ufe z’gumpen und dert obe wider afa z’juheie. Hätte si nid jitz müessen abbiege, so weiß kei Möntsch, was er i sym Übermuet no agstellt hätti. Der Fuehrmen isch froh gsi, wo-n-er d’Studänte het gseh in 82 en andere Wäg yschwänke. Im Wyterwandere het der Dölfi zu sym Kamerad gseit: «Du chunnsch gwüß no einisch under nes Fuehrwärch!» Und der Peter het ihm g’antwortet: «I allwäg scho ehnder als du mit dym dicke Buuch; aber weisch, das tät mir nüt, ehnder chäm de der Wagen us em Glöis.» Lang no het me di beide ghöre holeie. Erscht, wo der Wäg stotziger worden isch, sy si stiller worde, und du sy si bald mit däm Wäg im Wald verschwunde.

		*

		Im Lächehuus z’Gerzesee isch es underdesse meh stillvergnüegt als lut zuegange. Oben a der länge Tischeten isch der Herr Houpme gsässe, zwüschem Chrischten und dem Annemarie, und de sy schön dem Alter und der Ornig nah ds Chrischtes Chinder und d’Chnächte cho und wär sünscht no ghulfe het bim Heuet. Alli sy mit ihrne Blicken am Herr Chilchbärger ghanget. Dert het ds Annelysi geng zerscht uftreit, und mit andächtigem Gluscht het me gluegt, was es gäbi. Derzwüsche hei si mit gspitzten Ohre glost, was ne der Herr Houpme vo Neapel, vo Chriegserläbnisse, vom Vesuv, vo Ärdbäbe, Lava, Cholera und Röuber brichtet het. Vorässe, Späck und Bohne het’s öppen alli Jahr gä; aber der Herr Houpme het nid alli Jahr Urleb gha, und drum isch e chly öppis Apartigs a der hüürige Heuete gsi. Ds Annelysi het geng müesse cho schmähle, si sölle sech doch o derzue ha und nid ob em Lose Spys und Trank vergässe. Es isch ihm nid so ärnscht gsi dermit, es het ja wohl gwüßt, daß me ds Muul nid zum Losen und d’Ohre nid zum Ypacke bruucht. Nume ds Annemarie het mängisch schier Angscht übercho, es spräng ihm jitz 83 de no d’Späckbröcheli dür d’Ohren use. Wo der Handhärfeler im Dröschtenn usse het afa ufmache, het’s den einte dinne no gar nid pressiert mit lüpfe; aber der Herr Chilchbärger het uf ds Annemaries Stirne Schweißtröpf gseh und nid gwüßt, ob die nume vo der Wermi chömen oder ob’s ihm öppe gar no welli gschmuecht wärde. «Wei mer eine ga ha zsäme?» het er zu syr Nachbarin gseit und se dermit us ihrer gheime Drangsal erlöst.

		Wo si vor d’Chuchitür use cho sy, i di chuehli Mondnacht use, het’s dem Annemarie wider gwohlet. Schön und fründlech isch ihm dä Ougeblick d’Wält wider vorcho. Wohl, es Landläbe wi das, das hätt ihm’s doch chönne. Es het jitz gseh, wi der Hans Chilchbärger mit syne Lüte het gwüßt umz’gah, so fescht und sicher, und wi si mit ehrlechen Ouge zue-n-ihm ufgluegt hei. Im Afang isch es ihm gar gspässig vorcho, daß der Houpme der Chrischten und ds Annelysi duzet und si ihn g’ehret hei, wo-n-är ja doch dem Alter nah ihre Suhn hätti chönne sy. Aber jitz isch ihm das scho ganz glöufig worde, und es het gspürt, daß das Verhältnis nüt Erzwunges isch. Di überlägeni und doch so fründlechi Art vo däm Junker nach altem Schnitt het’s dem Annemarie gruusam guet chönne.

		Im Tenn inne hei sech es paar Burschen und Meitscheni wi ufzoge — langsam und doch luschtig — dräjt. Si hei nid lang zuegluegt gha, so gspürt sech ds Annemarie undereinisch im feschten Arm vom Herr Houpme, wo-n-ihms i mene luschtige Ländler über e holperige Tennbode wäg dräjt. Di andere sy alli uf d’Syte gstoben und hei bockstill däm schöne Paar zuegluegt.

		84 «Muetter, Muetter! Chumm lue!» isch ds Meieli, ds Chrischtes Meitschi, zur Chuchitür y ga rüefe, und d’Muetter Annelysi isch cho z’springe, so guet si no möge het. Mit ygstemmte Hände het si zuegluegt und mit den Ouge glachet, aber gseit het si nüt. Wo se der Houpme gseht, lat er ds Annemarie fahren und seit: «Seh, Annelysi, häb o no eine mit mer!» Aber ds Annelysi het gseit: «Ja, jitz o no! Mer chäme ja i d’Brattig zsäme», und isch dervo gwatschlet.

		Es isch nümme wyt vo Mitternacht gsi, wo sech der Herr Houpme mit dem Annemarie uf e Heiwäg gmacht het. D’Nacht isch eso schön gsi, daß es ne gar nid pressiert het. Langsam sy si vo hinde gäge ds Schlößli zue cho, und der Hans het vor luter Mondschynsäligkeit «Santa Lucia» gsürmet, da blybt er undereinisch stah und seit: «Still! Loset!» — Vom Schlößli här het men öppis wi Musik ghört. Hübscheli sy si näächer gange. Und geng dütlecher het men e Singstimm und e Guitarre chönnen underscheide. Es isch offebar änet dem Huus gsi, im Garte vorne. Mit Härzchlopfen isch ds Annemarie dem Houpme nachedüüßelet, i Torbogen under der Äßstube. — Di Stimm! Ds große hölzige Tor isch zue gsi. Am liebschte wär jitze ds Annemarie dervo gschliche; aber der Gwunder het ihns doch zwunge, ga z’luege, ob es sech trumpiert heigi. Der Houpme het ihns zueche gwunke. Er het dür ds einte große Guggloch vo der Türe glüüßlet, ds Annemarie dür ds andere. Und was hei si gseh? Der Garten isch im volle Mondglanz dagläge, uf allne Rosestöcken und uf em gazon het’s silberig glitzeret wi usgläärti Glaschrälli, und ds Springbrünnli z’mitts im runde Weier het ganzi Hämpfeli vo Stärnli i d’Chrone vo der 85 Truurwyden ufe gworfe. Nei, die Pracht! Und z’mitts im Hof, mit de Fließen im tiefe Schatte vom Südflügel, mit dem verstrublete schwarze Chopf im volle Mondschyn, steit der Peter Harzchopf mit syr Guitarren und singt us der ganze Chraft vo syr romantische Liebeszueversicht. Es isch ihm ärnscht gsi mit syr Huldigung, das het me scho syne Worten aghört. Wo si derzue cho sy, het er grad gsunge:

		Laß uns in der Liebe lichte Himmelsweiten

Aus der Starken hartem Bann hinübergleiten,

Daß zurück wir kehren reich an edlen Gaben,

Die Zerschlagenen und Armen zu erlaben.

Sanft zerfeilend ihre goldnen Sklavenketten,

Wollen vor der Selbstsucht Schergen wir sie retten.

Mag der Speer des Hasses unsre Brust durchbohren,

Was du liebend um sie littst, ist nicht verloren.

Wahre Liebe kann im Sterben nicht erbleichen;

Dienend, leidend wird sie doch ihr Ziel erreichen.

		E Zytlang isch es rächt schön gange, so daß der Herr Houpme no ganz gärn zueglost het. Nah-ti-nah hei du aber i der Nachbarschaft d’Hünd afa bälle, und grad nam letschte Värs isch überoben e Felladen ufgfloge, und e nid grad ängelhafti Stimm het i Hof abe grüeft: «Was söll das gä? Machet, daß Dr furt chömet!» Und wo der Peter no nid grad abgä het, het’s du no gheiße: «Me rüeft der Landjeger, wenn Dr nid ganget!»

		Ergerlech über sy prosaischi Schwägerin chehrt sech der Houpme Chilchbärger gäge ds Annemarie und seit ganz hübscheli: «I gloube, dä syg a di Lätzi cho!» Us der Fyschteri isch ekei Antwort cho, und wo der Houpme neecher luegt, merkt er erscht, daß er ganz allei da steit. Ds Annemarie isch scho lang dervo düüsselet und im obere Huus verschwunde gsi.

		86 Der Peter het du offebar ds Gfüehl gha, er findi nid ds Ghör, wo-n-er druuf ghoffet het, oder am Änd heig ne der Dölfi, wo am Tor versteckt bliben isch, us Bosheit a ds lätz Ort greiset. Er het sy Guitarren under en Arm gno und isch mit schwäre Schritte dem Gartetor zue.

		Di beide sy scho bald z’Chiltderf äne gsi, wo-n-es wider ganz gstillet het, vo wägen ei Hund het der ander gweckt, und jede het dem andere der Alarm wyter gä, ohni eigetlech z’wüsse, warum er ufbegährt.

		Scho wo der erscht Hund agä het, isch ds Landjegers Frou erwachet, het es Chehrli glost und du ihre Ma gweckt: «Du, es isch allwäg öppis nid Guets. D’Hüng tüe wi lätz. Dem Lose nah isch es bim Schlößli obe. Söttisch ächt nid ga luege?»

		«Häb Chuscht! Für daß si mer de no einisch a Gring fahrt? Die söu jitz säuber luege!» Dermit isch für ds Landjegers dä Nachtlärmen abta gsi.

		Im Lächehuus äne, bi ds Megerts, het me vo däm allem nüt gmerkt. Es isch niene meh Liecht gsi, und alles het syni müede Glider i mene wohlverdienten und sälige Schlaf gstreckt. Einzig i der Stube vo Chrischten und Annelysi het me näbem Schwarzwälderzyt no öppis ghört. Ds Annelysi het syni Ydrück vo däm Abe no resümiert: «Es wär mer richtig notti rächt, wenn er hürateti. Er blib emel de wider hie u me wüßt o, mit wäm daß me’s z’tüe hätti. Disen isch e längwylige Sürmel. Dä het nüt im Gring weder allne Lüte ds Bluet unger de Negel vüre z’drücke. U wenn er scho einisch füfi ließ la grad sy, so lat ihm seie nid Rueh. Nei, alls zsämegrächnet, wett i wäger nüt lieber, weder daß der Herr Houpme hürateti. Weder die da, di 87 Jumpfer Sunnefroh, isch nid, was er manglet. Ds Gfräsli wär ja nid leid und e gäbigi wär’s o; aber ds Gstell isch nüt nutz. Lue, so eini sött de Buebe ha! — Düecht’s di nid o? — Du!» Ds Annelysi hout mit syr schwäre Hand dem Chrischten uf ds Dachbett.

		«He?» seit der Chrischten us em Schlaf use.

		«E z’tüüner abenangere! Mueß jitz scho pfuuset sy? Da lasch mi di längschti Zyt la laferen u losisch nid emal.»

		«Was hesch gseit?»

		«Hättisch glost; I säge’s nid no einisch.»





IX.

Es chutet um ds Lächehuus. Der Herr Eduard het e gueten Yfall. Syni Buebe stelle Betrachtungen a über ds Wachstum vo de Haar. Bueß- und anderi Träne




		Am andere Morge hei d’Chilcheglogge vo Gerzesee grad so fründlech zur Predig zsämeglütet wi a jedem andere Sunntig, aber im Schlößli hei si nid so rächt agschlage. Alt und jung isch meh oder weniger schlächter Luun gsi. Scho bim Déjeuniere het’s agfange. Eigetlech hätti der Herr Hans sy Schwägerin gärn mit däm Ständli ufzoge; aber er het dem Annemarie z’lieb nid dervo wellen afa. Hätt er ghört, wi d’Frou Charlotte dem Annemarie churz vorhär, wo-n-es vo der Heuete het afa brichte, beizt het: «A Euch isch halt es Buremeitschi verlore gange», so hätt er sech villicht nid mögen ebha, nere mit däm nächtlechen Abetüür umez’gä. Daß öppis nid Guets i der Luft isch, het er scho gmerkt gha. Me het’s chönnen a de Gsichter abläse. Und drüber y isch er eigetlech mit sich sälber nid zfride gsi, wil er nächti wider e schöni Glägeheit het la verstryche, dem Annemarie mit der Sprach usez’rücke. Daß er der Befähl zum Dienscht i syr Garnison scho sit es paar Tagen im Sack umetreit het und d’Abreis nid länger meh het chönnen useschiebe, het er no niemerem gseit gha.

		Jedes isch froh gsi, sech vor de suure Gsichter chönnen i d’Predig z’flüchte. Aber statt rächt guet z’losen und ob der Predig sy schlächte Luun z’vergässe, het es jedes i der Chilchen ungstört däm nachegrüblet, was ihn’s g’ergeret het, und isch i der glyche Gmüetsverfassung wider hei cho.

		89 Ds Annemarie, wo geschter sy hälli Freud gha het a däm fridleche Geischt im Lächehuus, het’s wider derthi zoge, und es isch, sobald es schicklech het chönnen abcho, dert hindere, für nes paar fründlechi Wort z’ghöre. Aber da het e schwäri Enttüüschung uf ihns gwartet. O hie nüt als suuri Gsichter! Es het dermit agfange gha, daß am früeche Morge keine vo de Buebe het welle ga grasen und vom andere Mannevolk o niemer sech het welle zueche la. Der erscht, wo d’Sägesse zur Hand gno het, isch der Chrischte sälber gsi. Er het nid emal Wäses druus gmacht. Im Gägeteil, es het ne-n-im stille glächeret, syne Buebe z’zeige, daß men übel dranne wär, wenn me sech uf si wetti verla und nid di Alte no da wäre, wo zletscht und am Änd doch de no d’Sach binenandere bheige. Chäch und ärschtig het er usgwäjt, wi wenn er mit jedem Hieb wetti säge: «Wohl, Pürschtle, euch will i de no zeige, wär Chrischten isch», und d’Pfyffen isch ihm derzue wi ne Zytplämpel i der Zahndlücke hin und här gange.

		Di Gschicht hätti gar kei üble Rank gno, wenn nid Annelysi gsi wäri. Aber wo das der Vatter a der Arbeit gseh het, isch ihm ds Füür i ds Dach gschosse. «So?» het es gseit, «verstanget dir ds Bure däwäg? Wartit nume, euch will i lehre lüpfe!» Mit mene tolle Gäzzi voll Brunnewasser isch es d’Stägen uuf i Gade: «Seh, Burscht! Schämit dir ech nüt, der Vatter alleini la z’grase? I will ech hälfe der Fuulhung mache, euch! — Hüscht! Use mit ech!» Es het amene jeden e tolle Platsch Wasser über e sturme Chopf abe gläärt und du erscht no mit dem lääre Gäzzi ufzoge, wi wenn’s no handgryfflecher wärde wetti. Me het du aber für guet 90 gfunde z’lüpfe, isch i d’Hose gschloffe, het es Steifeßli gsuecht und e Sägessen und isch schandehalber dem Vatter nachetschirgget. Aber grückt hei si nüt. Drum isch der Muetter ihre Zorn o nid so gleitig verrouchnet. Und wo du gar no keine sech i der Chilche zeigt het, isch es du no einisch losgange.

		Ob allem Ufbegähren isch ds Annelysi nume geng no ergerlecher worde. Es het gar vil uf mene schöne, fridleche Sunntig gha, und nüt isch ihm so zwider gsi, als wenn’s a mene settige Tag het müesse ga «der Utüüfel» mache. Bhüet is, dem junge Volk het es ja sy Sach o gönnt, aber Ornig müessi sy i mene Burehuus, es löj sech nid vo der uvernünftige War la d’Füüli vormöögge. Aber äbe, so syg ds Mannevolch! Puntenööri heig’s grad libermänt ekeis, u wenn äs nid luegti, so gieng bald alles d’Schyßgaß ab.

		So het’s um ds Huus ume gchutet, wo ds Annemarie ahnungslos sech i ds Annelysis Husfride het welle flüchte. Es isch e chly verläge gsi und het nid rächt gwüßt, was es wott säge. Ds Annelysi het ihm scho der Grueß erwideret, aber es het furtgfahre wüschen und Ornig machen und syni Lüt hiehi und derthi poschte, daß es nume so gstobe het. Aber derby het’s äbe doch gstillet. Ds Annemarie het ume furt wellen und gseit, es well se nid cho versuume. «Nei, nei», het’s du gheiße, «hocket ume chly, Dir versuumet is nüt!» Und es isch nümme lang gange, so isch ds Annelysi zum Annemarie ga sitze. Gseit het es frylech no nes Chehrli nüt; aber nah-ti-nah isch es doch fründlecher worden und het du ändlech wider afa schmähle, so schmähle, wi me’s öppe macht, wenn me möcht yränke, ohni sech öppis müesse z’vergä. O, wenn ds Annemarie nume 91 gwüßt hätti, wi-n-es amene jede Glid vo där große Hushaltig zum Fridesängel worden isch! Chuum isch es da gsi, so het niemer nüt meh dörfe säge, jedes het sech für sy Teil gschämt und nume no sy Sach gmacht, für d’Spure vom Ufride z’verwüsche.

		Underdessen isch der Houpme Chilchbärger i syr Stuben uuf und ab gloffen und het e schwäre Kampf usgstande. Hätt er uf sys Härz allei glost, so wär’s bald etschide gsi. Hütt no hätt er ds Annemarie gfragt, ob es nid sy Frou sy möchti. Aber wenn er a Neapel und a sy Carrière dänkt het, so isch ihm der Muet wider etfalle. Der Dienscht quittieren und heicho — das het ihm doch nid rächt yglüüchtet. Sech versprächen und de i Dienscht und villicht gar i Chrieg — nei, das het ihm’s o nid chönne.

		Er isch no nid wyter gsi i synen Überlegunge, wo me zum Ässe grüeft het.

		Bim Ässe het me du verno, der Herr Houpme welli verreise, er gangi no hinecht ga Bärn, für ds morndrisch mit dem erschte Zug furtz’cho. Ds Annemarie isch ganz verschmeiet gsi ob der Neuigkeit und het natürlech nüt meh mögen ässe. Der Herr Houpme het’s wohl gmerkt, het aber nüt derglyche ta, und d’Frou Charlotte het dem Annemarie hurti eis dängelet: «I gloube’s wohl, wenn men e settigi Burechüechleten im Mage het.» — «I bi halt schynt’s doch no z’wenig Buremeitschi», het ds Annemarie nume gseit.

		Der Frou Chilchbärger isch der Momänt nid minder kritisch vorcho, als dem Annemarie sälber. Nume het si’s e chly anders agluegt, und ihre Ma o. Jedes het für sich dänkt: Der Himmel weiß, was dem Hans no z’Sinn chunnt. Wenn es scho nid vil well säge, wenn so ne 92 jungen Offizier amene Töchterli der Hof machi, so chönni me halt doch nie ganz sicher sy, daß er nid ungsinnet ne coup de tête usfüehri. Der Herr Eduard het dem Papa Sunnefroh, dem Annemarie und dem Hans alles Guete gwünscht, aber sich sälber o, und drum het er sich ygredt und zu syr Frou gseit: «Mer hei’s schließlech nume da use gno, für z’verhüete, daß es däm Studänt i d’Händ fallt. Daß mer ihm zu nere bessere Partie verhälfe, cha doch niemer von is verlange. Weisch du was, mer schicke’s dä Namittag mit de Buebe ga Chiltderf, zum Jacqueline.»

		So ne gueten Yfall, het’s d’Frou Charlotte dunkt, heig ihre Ma lang nümme gha. Und so isch du ds Annemarie mit syne Zöglinge ghorsam ga Chiltderf pilgeret, währeddäm der Herr Houpmen i der Gäged vo Gerzesee syni Abschidsvisiten isch ga machen und sech sünsch uf d’Reis grüschtet het.

		Underwägs het ds Annemarie Zyt gha, über alles nachez’dänke, was ihm ds Härz schwär gmacht het. Aber wi neecher si gäge Chiltderf zue cho sy, descht meh isch i syne Gedanke di gueti Tante Gatschet i Vordergrund cho, und drüber isch es nah-ti-nah e chly rüejiger worde.

		D’Frou Gatschet isch alles gsi, nume nid, was men es Wältchind heißt. Und so isch o ihri Campagnen e Wält für sich gsi. Na der alte Bärnerart isch ihres stattleche Landhuus nid öppen uf neren Egg obe gstande, im Gägeteil. Vo der Landstraß ga Jabärg het e Fahrwäg rächts abboge, dür nes stattlechs alts Bogetor, wo me derhinder öppis Burgartigs hätti chönne vermuete. Aber da isch nüt gsi vo hoffärtigem Wäse. Es fründlechs, währschafts, heimeligs und doch vornähms Wohnhuus 93 isch da gstande, z’mitts i menen altmodische Garte, i mene Chranz vo Hortensia, vo Granat- und Fygeböum, wo z’ringsetum der Grienplatz ygfasset hei. Alles het verrate, daß me hie unde, i däm Täli, derwyl gha het, Sorg z’ha zu jedem Blüemli. Und so weni d’Bysen und der Wätterluft da unden öppis hei z’tüe gha, so frömd isch der stille Hushaltig alles Gstürm gsi. Vor use, wo der größer Teil vom Garte glägen isch, het sech ds Täli zwüsche waldige Huble gäge d’Schneebärgen ufta. Di mutzi Flueh vom Stockhorn het mit ihrem suure Gsicht nume so sytligen über ds Holz dörfen yne luege. Fyschters het’s da nüt gä, nume heitere Fride. O du liebi schöni alti Zyt, wo me no het chönnen es stills und Gott wohlgfelligs Läbe füehre, ohni dermit allne Lüte z’änetum uf d’Närve z’gä! Wo bisch du hi cho?

		A däm Sunntig isch d’Frou Gatschet i ihrer sunnigen Eggstuben im brodierte Fauteuil ygnuckt gsi und het ihri komplettierte Röschtiwys wider la über d’Schläfe hange. A de Fänschter sy d’Storen abe gla gsi, wyßi, mit pflartschig gmalete Bouquets und graziöse Schwän druffe. Uf em brodierte Milieu vom rotsametige Tischtapis isch under mene Briefbschwärer e Bygete «Basler Heidebött» glägen und dernäben e großi Pärlmuschle voll Wullefädi und e bideri Lismete. Alles isch i mene Gschmäckli vo Lavändel und Eau de Cologne gschwumme. — Also, da isch si gsässe, di gueti Seel, und het duslet und troumet vo mene papillon, wo sech uf ne Mannehand mit dicke Wurschtfinger und breite, vergnäggete Negel im Halbleid gsetzt und gfäcklet het. Gspässig! — I dä Troum yne het undereinisch öppis wi Chinderstimme tönt. Und du wider. Ändlech isch si drob erwachet, und es het se dunkt, si ghöri doch 94 Stimme vom Garten ufe. Si steit uuf, zieht mit ihrne soignierte Spinnelefinger d’Storen ufen und güggelet use. «Eh mon Dieu!» isch’s nere-n-etwütscht. Geit dert nid ds Annemarie mit däm Harzchopf! D’Frou Gatschet het schier der Chopf verlore, isch hiehi träppelet und derthi, für ihres Shäwli ga z’sueche, und wo si’s ändlech het, luegt si no einisch zum Fänschter uus, für grad no z’gseh, wi di zwöi z’underischt im Garte dür nes Töri use dem Bach nah gäge Wald zue gange. Was gisch, was hesch, isch si d’Stägen ab, dür ds Salon under ds pente-à-l’air, wo der Dölfi syne chlyne Cousins, dem Fritzli, dem Fredi und dem Röbi, juscht Soldate zum Ufstelle vüre gä het.

		«Was söll jitz das vorstelle?» fat d’Frou Gatschet afa ufbegähre. «Wenn syd dir cho? — Syd dir mit dem Annemarie cho?»

		Der Dölfi het grediuse glachet ob där Angscht vo syr Mama, und d’Buebe hei ds Muul la hangen und großi Ouge gmacht und scho gmeint, d’Tante well se wider furtjage wägen ihrer Schandtat vo letschtlech. Vergäbe hei si ds Annemarie gsuecht, für sech hinder ihm z’verstecke. Si hei’s gar nid g’achtet gha, daß es mit däm junge Herr furt isch.

		«Und du lasch die so zsäme la dervo loufe?» geit’s jitz über e Dölfi här. «Das isch rächt, rächt dumm!»

		«E, i ha ne-n-emel nid chönnen i Gvätterzüügschaft ybschließe», seit der Dölfi, tuet aber kei Wank, so daß d’Mama wohl oder übel sälber uf d’Jagd het müesse. Wi ne Gluggeren isch si dür e Garten uus gfahre.

		Chuum isch si abwäg gsi, so hei di Bueben enandere mit Ouge voll Funken agluegt. Si hei nid rächt gwüßt, öb si’s vor em Dölfi dörfe wage z’lachen über sy Mama. 95 Der Adolf isch ufgstande, wil’s ne wundergno het, was es jitz da im Garte hinde gäbi. Da ghört er der Fredi zum Fritzli säge: «Du, dere sy jitz d’Büggeli gschwind nachegwachse, si het emel wider alli sächs Würschtli!» Der Adolf het sech müesse zsämenäh, für nid grediuse z’lache. Wenn die wüßte, wo di Büggeli gwachse sy! het er dänkt.

		Me het du d’Frou Gatschet dunde bim Gartetöri ghöre dem Annemarie rüefe, und nid lang nachhär sy si umecho, ds Annemarie linggs, der Peter rächts und di strängi Tanten i der Mitti mit mene Gsicht wi drei Tag Rägewätter. Under em pente-à-l’air hei di Jungen alli under sich es Füürwärk vo verstolene Blicken ufgfüehrt und sech gägesytig d’contenance schwär gmacht. Der Peter het sy Portion scho im Garten unden übercho gha, i Form von ere Lätzgen, erschtens über was sech schicki, wenn me z’Visite sygi, zwöitens über e Verchehr mit junge Töchtere, drittens über was sech schicki für nen angähnde Diener göttliche Worts und künftige Predikant und viertens — afin, es heig überhoupt kei Gattig.

		Ds Annemarie isch du aparti gno worde, und d’Frou Gatschet het über ihns ab gla, bis es vor Töubi briegget het. Di drü Touchrälli, wo-n-es vürebracht het, sy du für salzigi Bueßtränen anerchennt worde, und dermit isch ds Wätter vorby gsi.

		Träne, und das ungsuechti, sy du erscht am Abe spät cho, wo ds Annemarie uf sym Chopfchüssi über d’Lüt und bsunders ds Mannevolk nachedänkt het. I jedem stille Momänt vo däm volle Tag het es ihm welle gruuse vor em Ougeblick, wo-n-es sech de vom Hans müessi verabschide. — Und wi isch du das gscheh? — 96 Wo-n-es i sy Stuben übere gangen isch, het er’s begleitet bis zur Hustüre. Geduld het er ihm gwünscht und ihm gseit, es söll’s nid z’schwär näh, wenn öppe d’Frou Charlotten ihm unartig sötti cho. Du het er gschwige, und uf der Türschwelle het er dem Annemarie d’Hand drückt und gseit: «Adieu!» Das isch alles gsi. Er isch äben e Bärner gsi und e Soldat derzue und het ds Härz übervoll gha. Da macht me nid es längs und es breits. Aber das isch dem Annemarie nid klar gsi. Was het äs gwüßt vo der Art und Wys, wi d’Manne mit ihrne Gfüehl Huus hei? Was het es sölle dänke vo so mene mutzen Abschid? E Prachtskärli isch er ja gsi, der Herr Hans, e Junker dür und dür, aber e Tröchni wi nid grad eine. Da isch halt doch de der Peter Harzchopf öppis anders gsi, so offehärzig und so voll schöni Gedanke. Ja, ja...

		Ds Annemarie isch sech vorcho wi a mene Scheidwäg. No het ihm i den Ohre tönt, was hütt am Namittag der Peter i sym Glück ihm vorgmalet het. Wi schön het er d’Läbesufgab vo mene Pfarrer dargleit! Ds Volk wüssi nüt anders, als daß ds Läbe wi nes großes unerbittlechs Müliwärk loufi under em Strom Mammon, wo jahruus jahry Schuflen um Schufle vom Tribrad drückt und schiebt, und da meini me geng, die chöme no am beschte wäg, wo nume nie öppis anders dänke, gschwyge de probiere, sech gäge Trib z’lege. Aber das sygi di großi Wältlugi, wo wi ne Näbel uf allem ligi, und da müeß me dryfahre wi ne Schutz Sunneglascht und das Gwäb verryße, daß d’Lüt wider chönnen useluege, zum blaue Himmel ufen und i d’Ewigkeit. Nid a ds Schlächte sölle si gloube, sonderen a d’Wahrheit, wo jedem sys Plätzli am heitere glaarige Himmelsglück 97 scho uf diser Wält zueheig. So möcht är, der Peter, dryfahre. O, wi isch da dem Annemarie ds Härz warm worde! Ja, het es sech gseit, a der Syte vo so eim wett äs dür ds Läbe. So ga tröschten und de Lüten under ds Chini gryffe mit fründlecher Hand und se mit mene guete Wort lehre gloube. Ja, so nes Pfarrhuus, das wär doch e Wundergarte voll Sunneschyn! Und de isch no eis gsi. Ds Annemarie het wohl gwüßt, daß der Peter mit sym Umen und Ane, mit sym Ufen und Aben öpper bruuchti, wo ne-n-in Egi hätti. So ne Möntsch a sys Zil z’bringe, das wär de der Gipfel vom Glück. — Aber der wyter und steiniger Wäg wär’s. «Babeli», das isch d’Schatzig gsi, wo dem Annemarie gwartet het für e Fall, daß es dür das Scheieligatter yne gieng. Und uf der andere Syten isch ihm es schmidysigs Gartetor scho halb offe gstande, vor menen andere Wundergarte: Frou Houpmänni oder villicht einisch sogar Madame la générale uf mene schöne Landsitz, im Winter i mene stolze Stadthuus. On serait quelqu’un. Und wär weiß? Reise nach Italie, Naples, Palärme, Palme, Orange, Vesuv und Meer und sünscht no allergattig. Und de — warum chönnti me nid o i däm Garte Muetter in Israel spile? Im Gägeteil! Me hätti de o de quoi donner, nid nume Wort. — Ja, me hätti — me hätti — me hätti — aber ob me’s de o gäb? — Bah, furt mit so abscheuleche Zwyfle! Die sy vom Tüüfel. Wohl, me gäb. — Nei, eigetlech réflexion faite — warum dür ds holzige Töri, wo me de erscht no dür e tiefe Bach vo der Demüetigung müeßti und nachhär e Zedel am Rügge hätti «Babeli», währed me hie dür ds suber grächete Grien gägen es Schlößli zue chönnti? — Aber das «Adieu», ach, das trochene herten «Adieu»!





X.

Ds Annemarie wird uf d’Prob gstellt, und der Liechti züglet. E Blick us em Himmel uf e «Hölzigen Ofe»




		Am Tag na ds Herr Houpmes Abreis het’s um ds Schlößli umen usgseh wi öppen alli Tag. Der Garten isch i syr stille sunnige Herrlechkeit dagläge, der Sprützbrunne het syni Chrälli i d’Luft gworfe wi geng. Z’änetum het me ghöre dängele, und im Dorf umenand hei di gfäckleten und di ungfäcklete Hüehner gagglet. Aber vo ds Annemaries Fänschter uus gluegt, isch es doch nümme ds glyche gsi, und d’Sunne het ekei Glanz meh gha. Es git ja so Summermorgete, wo eigetlech ds schönscht Wätter isch, und doch isch es nid gfreut; alles het e Farb wi agloffes Mösch. Und eso isch dem Annemarie d’Wält vorcho. Und wi-n-es us em Dunscht undereinisch es Gwitter git — me weiß chuum wohär — so het’s hütt wider einisch sy Rolle vom Donnergueg müesse spile. Uf em Land het men albe, wenn men e Donnergueg gseh het, gseit: «Aha, es wott cho ge donnere!» Drum dä unverdient Name.

		Uf em Déjeunieretisch isch e Brief für ds Annemarie gläge. Wäre der Frou Charlotten ihri Ouge vo Radiergummi gsi, so hätti ds Brieftäschli scho lang Löcher gha. Aber chuum het ne ds Annemarie ufta, so het’s doch du gheiße: «Me list nid am Tisch. Es wird wohl no Zyt ha bis nachhär.» Und wo-n-es nachhär mit sym Brief i d’Fänschternische gsässen isch, het si gseit: «Reichet mer doch gschwind mys Fadechörbli i der 99 grüene Stube!» Und du het si das Chörbli der ganz Tag mit keim Oug agluegt. So isch es wyter gange mit Umenandere-Poschte, bis ds Annemarie mit sym Brief verschwunden isch und sech nümme zueche gla het. Erscht ds mittag het me du verno, was drinne gstanden isch. Es müessi hei, het ds Annemarie gseit, es heig öpper na-n-ihm gfragt.

		«So, so, na Euch gfragt het me?» macht d’Frou Charlotte verbünschtig. «Es isch doch gspässig, daß so gar niemer Längizyti na-n-Ech gha het, solang dem Hans sys Urleb duuret het!» Das het si du für sich gseit, aber doch eso, daß putzti Ohre ’s hei müesse ghöre.

		Dä Pfyl het dem Annemarie wehta — hert, aber es het probiert z’verbyße. Wo-n-es der Stich chly het verworgget gha, seit’s: «Dä, wo na mir gfragt het, weiß chuum, wo-n-i bi, gschwyge de öppis vom Herr Houpme.»

		«Aber nei! Chuum, wo Dr syd?» Und jitz spannet d’Frou Charlotten ihre Pfyleboge mit Burgerluscht: «Und doch het er z’Mitternacht der Wäg hiehäre gfunde, i Hof yne mit syr Guitarre.»

		«Dä het vor Euem Fänschter gsunge.»

		«Äbe het er, dä Loudi; aber meinet Dir öppe, i syg so dumm, daß i nid gmerkt heig, wäm’s gulte het? Er hätti nid söllen e mondheiteri Nacht usläse, wenn me ne nid het sölle kenne!» (D’Frou Charlotte het der Peter Harzchopf no nie a der Tagheiteri gseh gha.) «Oder meinet Dr, mi wüssi hie nid, daß dä — wi heißt er scho? — Chropfhärz oder Chäs-Chnopf, Euen adorateur sygi?»

		«Loset», seit jitz ds Annemarie, «mir wei nid zangge für nüt und wider nüt. Dir syd geng uf em lätze Trom, 100 und damit Dr nid der Verdruß heit, no meh dernäbe z’stäche, will ig Ech’s grad säge: En armen alte Ma het na mer gfragt, e gwüsse Liechti. I ha z’Bärn e chly zue-n-ihm gluegt. Und jitz isch er am Stärben und het mer schynt’s no öppis z’säge.»

		«Liechti? — ’s chunnt geng schöner: Chäs-Chropf, Liechti! Das geit verwändt guet zu Sunnefroh!»

		Ds Annemarie het uf em Züngli gha, z’säge, si söll doch froh sy drüber, si bruuch de nid Chummer z’ha, daß öppe Sunnefroh und Chilchbärger no neecher zsäme chöme; aber ds Liechtis Geischt het ihns hinderha: Sälig sind die Sanftmüetige! Ohni öppis wyter z’säge, isch es use gangen und het sech na mene Platz im Pöschtli umta.

		Der alt Liechti het syr Läbtig nid vil Zyt und Müej dermit verlore, anderi Lüt welle z’verbessere, hingäge het er a syr eigete Seel mit geng größerem Yfer umebagglet. Wi meh sy lybleche Möntsch verfallen isch, descht meh het er sech im Spiegel vo der Heilige Schrift gschouet, und wi meh daß er das gmacht und sy Blick gscherft het, descht meh isch ihm o sys geischtleche Wäsen als es miserabels Ghudel vorcho. Es isch ja nid anders müglech. Me gseht uf sym Gwändli nie meh Fläcke, Rümpf, Schabelöcher und Stoub, als wenn me z’Visite sött und schier nümme Zyt het, sech no chly z’putze. Isch es nid eigetlech gruusam lächerlech, daß d’Möntsche sech däwäg vorenand usebürschte, für hurti hurti e besseri Gattig z’übercho, als si vo daheim uus hei? Tät me’s o, wenn me wüßti, daß der ander dänkti: «Du channsch lang, i weiß einewäg, wi du eine bisch»? Das kennt e jede, und jede weiß, daß der lieb Gott eim dür und dür gseht und daß es eigetlech lächerlech isch, 101 sy Seel welle glatt z’stryche wi nes verrumpfets Papier und dran ume z’pützerlen und z’chlöpferle. Aber nüt descht minder plaget me sech mit settigem, und wi meh men a sech umechnüblet, descht meh Näggis gseht me, und das cha eine schier bodige. Grad eso isch es dem Liechti gange, bis er du einisch en inneri Stimm ghört: «Hör uuf bürschte, Sameli, es treit nüt ab! Chumm, wi de bisch; vo eim, wo uf Ärde mueß loufe, erwartet me nid gwichsti Schueh.»

		Vo denn ewäg het sech der Liechti la gah, und du isch es ihm wohl worde. Ach, wenn er das früecher gwüßt hätti, wi wohl es eim uf der Wält cha sy! Wi anders wär doch ds Läbe! — Aber jitz isch es ihm glych gsi, er het ja wohl gwüßt, daß er amenen andere Läben etgäge geit, wo’s äbe de geng so isch. Und i däm Friden isch er dagläge — nüt meh als Hut und Bei und es armsäligs Hüüchli Ate — wo a mene heitere Vormittag ds Annemarie Sunnefroh mit mene schöne Meie zue-n-ihm i d’Stube cho isch. Aber di beide hei enandere nümme rächt verstande. Für di schöne Bluemen und di treui Liebi het der Liechti syr junge Fründin nume mit den Ouge danket. Vo Zyt zu Zyt het er no probiert, dem Annemarie öppis z’säge, aber es het ihm nüt meh welle grate. Syni Sätz und Gedanke syn ihm dervo gschwumme wi Bluemeblettli, wo ne Bach dervo treit. Es ma zsämecho so mängs daß will, es git kei Blueme meh druus. Und ds Annemarie — das hätti scho no Sätz chönne mache, aber usebracht het es se nid. Ds lyblech Eländ vom Liechti het ihns so überno, daß es nid hätti chönne rede. Ach, was het di armi chrächeligi Bruscht no müesse wärche! So etsetzlech het sech ds Annemarie ds Stärbe nid vorgstellt gha. I syne stumme 102 Gebätt isch geng meh ei einzige Gedanken obenuuf cho: Nimm ne! Nimm ne doch us däm Jammer use!

		Einisch het er no nes luts Wort vürebracht: «Wyter!» Aber ds Annemarie het nid begriffe, was er wott. Du het me nüt meh ghört als dem Liechti sys Chirble.

		Dussen isch es schön gsi. Hälle Sunneschyn uf allem und still. Am Münschter het’s endlefi glütet, und wil e chly Wätterluft gangen isch, het me’s nume ganz schwach ghört. Und ds Annemarie het scho gar nüt druuf g’achtet, wil es nid vo däm Todeskampf wägcho isch.

		Der Liechti hingägen isch meh und meh erwachet und mit mene gruusam fründleche Möntsch z’Bärg gange. Er het ne nid gfragt, wär er sygi. Nid daß er sech geniert hätti, aber es isch ihm gar nid z’Sinn cho. Es het sech ganz vo sälber verstande, daß me da lieb und fründlech mitenand isch; öppis anders het me gar nid gkennt, und es wär niemerem der Sinn dra cho. Es sy nere no meh derhär cho. Und alli sy so gsi und hei drygluegt wi Sunneschyn. D’Sunne het o gschine, alles isch ei Glanz gsi, und doch het me niene kei Sunne gseh, und nüt het bländet. I sym ganze Läbe het der Liechti no kei settige Tag gseh. Und alles isch so ring gange. Me isch doch stotzig bärguuf; aber me het kei Ate gspürt, het nie müesse löue, nie luege, wo me trappet, nid gschwitzt, nid gfrore, kei Hunger übercho, kei Durscht — es isch grad gsi, wi wenn me nid wär, und doch isch me gsi und wie gsi! Meh sy als eso het me nid chönne. Und Chleider het me keini gspürt, o keini Schueh, und doch isch men agleit gsi — so guet isch gwüß nie keim Möntsch es Chleid gange, und schön sy si gsi, di Chleider, und äbe so — grad rächt. Es het 103 eifach so müesse sy. D’Chleider sy gsi wi ds Wäse, wo se treit het, und ds Wäse wi ds Chleid, und niemer het öppis anders derhinder gsuecht, und jedes het ds andere düryne gkennt und ’s doch nie vorhär gseh gha. Und nienen isch öppis Ungfreuts gsi. Jedes het am andere di hällschti herrlechschti Freud gha und gwüßt, daß es eso müessi sy und daß niene nüt fähli. Und ekeis isch derhär cho, wo me nid grad uf en erschte Blick dür und dür gärn gha hätti. Alli sy am glyche Glück über-, nei, eifach glücklech gsi, ’s het ja keis «über», keis «z’wenig» gä. Jedes het sy Sach gha und nüt bruucht, und alli hei das gwüßt, und drum het’s keis Erbarme bruucht. Me het na nütem gfragt, me het alles gwüßt und alles dänkt und sech doch nid müesse bsinne. Wenn men öpperem begägnet isch, so wär me sech am liebschte grad um e Hals gfallen und hätti briegget vor Freud; aber ’s isch keim i Sinn cho, z’briegge, und Träne het’s keini gä. O Wunder! O Wunder, was isch das? Und wenn eis öppis gseit het, so het’s tönt, wi wenn me würdi singe, und jedi Stimm het exakt zur andere passet, und alli sy zsämen ei herrleche Ton gsi. Und sogar alli Gedanke hei zsämegstimmt, und alles isch geng numen i eir Freud ufgange. Und alles het dem Ursprung vo der Herrlechkeit danket und Lob gä, und alli hei dä Ursprung i sich sälber gspürt und hei vor Freud drob glüüchtet — nid numen us den Ouge, us allem, allem use.

		Einisch — isch es vor zwänzg Jahre, isch es geschter, isch es grad vori gsi? der Liechti hätti das emel nid chönne säge — isch me blybe stah und het umegluegt, da het er gseit: «Wyter, o wyter!» Denn het er no nes Bsinnen a d’Wält gha.

		104 Bald druuf isch ihm no einisch der Gedanken a d’Wält cho — nid a d’Müehsal vo sym Vorläbe — numen a d’Möntsche, wo-n-er jitze nümmen um sech ume gseh het. Es isch e Liebi von ihm zrückgange zue ne, und er hätti sy Begleiter gärn na ne gfragt, aber no het er keis Wort gseit gha zue-n-ihm, so seit dä: «Si chöme de o. I will der se zeige.» Er het der Sami an es chrischtallluters Wasser gfüehrt und zu däm Spiegel gseit: «La gschoue, was mache si z’Bärn im ‹Hölzigen Ofe›?» Und chuum het er’s gseit gha, so fat’s im Wasserspiegel afa gramsle. Ganz dütlech isch der Gurte vüre cho und ds Steihölzli, d’Aaren und d’Stadt Bärn. «Das gseht aber längwylig uus da unde», seit der Sami. «Eh, und was isch das? Was mache die?» Vor em Huus im «Hölzigen Ofen» isch e Sarg gstande, gar grüüslech en eifache, aber doch es paar Blueme druffe. Und um dä Sarg umen isch es chlyses Küppeli Lüt gstande, der Husmeischter, und der Peter Harzchopf und ds Annemarie Sunnefroh und es paar anderi. Und e Pfarrer het gseit: «Liebe Trauergemeinde! Wir sind zuesame gekomme, um unserem Mitpilger Samuel Liechti, gewäsenem Tischmacher, das letschte Geleite zu gäbe. Samuel Liechti hat das Licht der Wält erblickt am zwöiezwänzigschte Heumonat sibezähhundertvierenüünzig. Über seinen Läbeslouf ischt nicht viel zu sage, aber die Hauptsache ischt: Er war ein braver Mann und treuer Chrischt. Im Schweiße seines Angesichts hat er redlich sein Brot verdienet. Sein Läbeswäg war nicht mit Rose bestreut; aber er ließ sich dadurch nicht erbittere. Er hat den Wäg in die ewige Heimat deschto besser gefunde. So ischt äben unser Läbe: Die Chrischte ziehn von Ort zu Ort durch mannigfachen Jammer. Unser 105 Läbe währet sibezig Jahre, und wenn’s hoch kommt, so sind es achtzig Jahre — unser Liechti hat zwar nur ein Alter von füfesächzig erreicht, aber item — und wenn es köschtlech gewäsen isch, so ischt es Müehe und Arbeit gewäse.»

		Und du het er du no ne Zylete Sprüch gläse, jelängersi gleitiger und du «lasset uns bätte!» gseit. Und du isch es gange, was gisch was hesch, daß bim Unservatter schier niemer meh nachemöge het. Und du «Ame» und der Pfarrer isch uuf und dervo, wil er e Viertelstund nachhär im Breiterain en anderi Lycht het sölle ha. Der Sarg hei si uf nes eispännigs Wägeli ta, und d’Manne sy, zwee und zwee, derhinder här gloffe. D’Froue sy der Neechi nah hei und hei über e Pfarrer gschumpfe, wi das emel o nes Gschieß gsi sygi. Wenn me dänki: so lang bös z’ha im Läbe und dernah jufli de der Pfarrer däwäg drüber ewäg. Nei, für das syg es sech naadisch nid derwärt, sövli lang z’läbe.

		Z’hinderscht im Zügli zum Monbijou-Fridhof sy zwee gange, di hei gfunde, es sygi vürläng gnue gsi, was me doch da no lang well ga stürme! Nei, aber jitz müeß men enanderenah d’Sach i d’Ornig tue und luege, was no da sygi, gäb daß das o no sech verloffe heigi. Es sy di beide Husmeischter gsi, dä vo der Metzgergaß und dä vom «Hölzigen Ofe». Der Peter Harzchopf, wo vor ne här gangen isch, het alles ghört und dänkt: Wartet nume!

		Am Grab het er sech’s du nid la näh, dem Liechti no us em warme Härz usen es paar Wort nachez’rüefe. «Ja, liebi Mitpilger», het er gseit, «da lege mer einen i ds Grab, wo nid vil anders dahinde lat als der Ruef vo mene brave, ehrehafte Ma. Dä hingäge, Liechti, dä 106 chönne si dir nid näh. Me het dir weni gönnt im Läbe, und nüt meh hesch du gha, wo nid anderi d’Hand druuf gleit hei. Aber du hesch begriffe, daß du nid hienide daheime gsi bisch, und drum hesch der nüt druus gmacht, weder us däm wenige, wo du gha hesch, no us däm, wo dir dyni Mitmöntschen a Liebi schuldig blibe sy. Du hesch Treui ghalte bis zum Änd. Und drum isch es dir jitz wohl. Mir wein is a dir es Byspil näh. Ja, es wird gesäet in Unehre und wird auferstehen in Herrlichkeit. Es wird gesäet in Schwachheit und wird auferstehen in Kraft.»

		Der Peter het dem Liechti nes paar Hämpfeli Härd i ds Grab gworfen und isch dervo gange, ohni d’Gsichter vo syne Zuehörer z’studiere. Die sy no nes schicklechs Rüngli dagstande, gäb si o wider der Stadt zue sy. Bis zur Porte vom Totehof hei si nume vo Oug mitenand gredt. Meh wär gar nid nötig gsi, so guet hei si sech scho däwäg verstande. Aber si hei gar nid gfunde, es tüej’s mit däm. Chuum uf der Straß usse, seit dä vom «Hölzigen Ofe»: «Was isch o das für eine? Er isch alben use cho zum Liechti, aber i gloube, der Liechti het sälber nid rächt gwüßt, wär es isch!» Jitz isch dä vo der Metzgergaß blybe stah und seit: «Es nimmt mi nume wunger, öb so eine ds Rächt het, bi ’re Lycht ga z’wauschte. Settigne Bürschtle sött me ds Muul verbiete. Wenn alben öppis los isch unger de Studänte, öppen e Suuffeten oder e Schleglete, so isch my Tüüri dä z’vorderscht vornen u tuet am wüeschtischte. Es nähm mi nüt wunger, we dä nid scho meh weder einisch im Späcker übernachtet hätti. Das git e Pfarrer, das!»

		«So, so, isch das eso eine?» meint der ander.

		107 «Ja», fahrt der Husmeischter vo der Metzgergaß furt, «u der Spruch het er o lätz gseit. — Wart jitz, wi säge si süscht aube? Es wird — es wird — item, emu nid so wi dä Gaaggi gseit het. I chan ihm jitz o grad der Träf nid gä. Aber öppis vo der Höu isch derby. — Aber dä wird scho gwüßt ha, warum er’s verschlückt het.»

		Di beide Manne sy du im «Muulbeeri» ihri Töubi mit nere Schwetti Bier ga abeschwänken und hei derby usgmacht, si welle de enandere la z’wüsse tue, wenn si öppis wyters sötte vernäh, öb no öppis us der Verlasseschaft vom Liechti useluegi. Und uf em Heiwäg het e jede vom andere dänkt: Lue du, wi du zu dyr Sach chunnsch. Wett o ne Löl sy, no anderne ga der Trybuuf z’mache!

		Numen i eim Punkt sy si eis gsi: wenn’s öppe de ne chummlechi Glägeheit gä sötti, däm Studänt syni uverschante Wort umez’gä, so welle si de nüt spare.

		I däm Ougeblick isch dem Liechti sälig e Tränen etwütscht und i Weier gfalle, und dermit isch alles verschwunde. Der Spiegel isch trüeb worden und het nüt meh la erchenne. Verwunderet het der Liechti sy Begleiter agluegt, wi wenn er wetti frage: «Ja, was het’s jitz gä?»

		«Du hesch halt no ne Räschten Ärdeschwechi a der gha. Träne darf’s hie keini gä.»

		«Es het mi drum möge, z’gseh, daß es ob däm Hüüfli Eländ, wo-n-i dahinde gla ha, jitz no Hader söll gä.»

		«Hesch du das i dym Wältläbe nie gmerkt, daß de Möntsche nüt z’gring isch, für no ne Zangg druus use z’drücke?»

		«Wi geit’s aber jitz dem Peter Harzchopf wyter? Mueß er jitz de mynetwäge no lyde? Er het mer doch 108 nüt als Guets ta, und was er am Grab gseit het, isch doch Wahrheit!»

		«Ja, er mueß jitz de no lyde, aber nid dynetwäge. Er het d’Wahrheit gseit, aber uf usubere Läfzge. Er het dir Guets ta, aber us Unrächt.»

		Der Liechti het dem Peter Harzchopf welle z’bescht rede. Der ander het ne-n-aber nid la zu Wort cho. «Dank Gott», het er gseit, «daß er no im Vorläbe gstraft und glüteret wird. Verlore geit er nid, wil er a Gottes Barmhärzigkeit gloubt. Das treit ne dür e Wirbel und dür d’Fyschternis düre. ‹Wer an mich glaubt, der wird leben, ob er gleich stürbe›, isch ne dunde gseit worde, da chönne si sech dranne ha. Aber jitz lue uuf, und vergiß!»

		Der Liechti het der Chopf uuf gha, zum blaue Himmel ufe. Si sy über nen Alpweid gange, wo Bluemen a Blueme gstanden isch, daß es e Möntsch dunkt hätti, es wär nid rächt, drüber z’loufe. Aber di beide sy drüber gangen und hei doch keis Hälmli vertrappet. Jitz het der Liechti gmerkt, daß si nümme mit herte Sole der Boden arüehre. Si sy so liecht gange, daß si keis Gresli gknickt hei. Und vom Bärgrügge här isch es Lüftli cho und het ihm di letschti Tränen abgwüscht — für geng — und dermit o ds Bsinnen a Leid und Wält.

		Er het nümme sölle gseh, wi der Peter Harzchopf under e Wage cho isch. Es isch frylech nid gscheh, wi der Dölfi Gatschet ’s verstande het. Nei, der Peter isch under e breitspurige Wage vo der burgerleche Vormundschaftspfleg z’Bärn cho und isch dert schüzlech vermürslet worde.





XI.

Der Peter überchunnt e Brief und e neui Chappe, ds Annemarie ne Brief, nes Trinkgäld und — no öppis




		Zwee Tag na der Lycht isch der Peter i «Holzigen Ofen» use ga zale, was der Liechti a Choscht und Logis schuldig bliben isch. Das isch dem Peter en Ehreschuld gsi gäge ds Annemarie Sunnefroh, wo der Husmeischter a der Metzgergaß het uf sy Rächnung gno gha.

		Dreiesibezig Fränkli füfedryßig het’s no gmacht. Und der Peter het füfesibezig uf e Tisch zellt und gfragt: «Chönnet Dr mer use gä?» Der Husmeischter het kei Münz gha und dem Peter rundi zwöi Fränkli umegä und mit nere großmüetige Geste gseit: «Es söll rächt sy. — Wüsset Dir, junge Herr, e Bluetsuger bin i de keine, daß Dr’s nume wüsset! Öppis eso lat me sech de vo so mene Jüngling, wo no nüt weiß vom Wältlouf, nid la beize!»

		Und wo der Peter verwunderet ufluegt, fahrt der Husmeischter furt: «Ja, ja, Dir chöut de no zfride sy, we mer nid chlage!»

		«Was chlage?»

		«He, was ächt? Dir wärdet’s öppe scho errate!»

		«Chlaget Dir nume, mir wei’s la druuf abcho», het der Peter gseit und isch gäge hei zue.

		Ghobe vom Bewußtsy, er heigi mit der Abfertigung vo däm Husmeischter sym Ystah für e Liechti d’Chronen ufgsetzt, isch der Peter uf sy «Bude» gange. Er isch nid wenig verwunderet gsi, wo-n-er dert der Pedäll 110 Hämmerli findt mit mene Brief, wo’s druffe gheiße het: «Persönlich abzugeben.» Er chömi vom Profässer Zündtheiß, het der Pedäll gseit und gwartet, wi wenn’s ne-n-öppis agieng, was drinne gstanden isch. Der Peter het ihm aber d’Freud nid gmacht, der Brief ufz’tue, so lang er i der Stube gstanden isch. «Es isch dänk kei Antwort z’bringe», het er um d’Stude gschlage. «Nei», het der Peter gseit, «es isch i der Ornig.» Erscht, wo-n-er d’Gangstüre hinder em Hämmerli het ghören i ds Schloß falle, het er der Brief ufta. Da het’s churz und bündig gheiße: «An Herrn Studiosus theologiae Harzkopf. In meiner Eigenschaft als Präses der theologischen Teilkäs-Stipendien-Stiftung ersuche ich Sie, mir umgehend Bericht zu erstatten über die Verwendung des Ihnen zuerkannten und ausbezahlten Reisestipendiums. Prof. Dr. Zündtheiß.»

		«Warum pressiert das jitz eso?» het der Peter brummlet. Daß er dä Bricht scho längschte hätti söllen ygä, het er wohl gwüßt. Aber was jitz mache? Di ganzi Studiereis isch nid über e «Hölzigen Ofen» use gange. Er het geng gmeint, bi längem bring er de das Gäld, wo-n-er a ds Liechtis Versorgung gstüüret het, wider zsämen und chönni de no hurti ga Montauban oder sünscht öppehi. Ja jitz! — Der Peter het sech e Pfyffe gstopft und isch dermit uf d’Fänschtersimse gläge, wi wenn er us de Rouchwülkli wetti en Uswäg errate. Es isch ihm aber gar nüt Gschyders i Sinn cho, als dem Profässer Zündtheiß z’schrybe, es syg ihm leid, daß er dür ne «Chrankheitsfall i der Familie» verhinderet gsi sygi, vo däm Stipändium Gebruuch z’mache. Derby het er sech de no ygredt, es sygi en ideali Uffassung vo der Familie, wenn er der Liechti derzue rächni. Halb 111 het er glachet ob där Sophischterei, halb het er sech gschämt, und zletscht het er der Brief wider verrisse. Was sieg ds Annemarie Sunnefroh zu där Usred? — Nei, het er sech gseit, er welli lieber ds Härz i beidi Händ näh und dem Profässer di ganzi Wahrheit ga brichte. Villicht heig dä no nes Ysähe.

		Der Peter het no ne Nacht drüber la verstrychen und sech hundertmal überleit, wi-n-er di Gschicht welli vorbringe. Es isch ihm nid übel äng worden im Hals, wo-n-er ändlech ds morndrisch im Altebärg änen a ds Profässers Lüti zoge het. Und wo ds Meitli gseit het, der Herr Profässer sygi nid daheime, het’s ihm fei e chly gwohlet. Aber mit däm isch ihm no nid ghulfe gsi. Der ganz Effäkt vo där verfählte Visiten isch gsi, daß ds Bsinnen a ds Härzchlopfen uf der Türschwellen ihm der Etschluß zu mene zwöite Versuech no schwärer gmacht het. Wi meh daß der Peter drüber nachedänkt het, descht meh isch ihm der Muet abhande cho, und zletscht het er doch Zueflucht gno zum Papier und dem Profässer churz und bündig gschribe, es syg ihm leid, er heigi nid furt chönne.

		Der Profässer Zündtheiß het sech vo niemerem bruuche la z’brichte, wi so ne Studäntehushaltig öppen usgseht. Drum het er nid lang a däm Handel umegsaaget. Er het eifach der Quäschtor vo der Hochschuel derhinder greiset, und dä het o nid längs Fäderläsis gmacht. Er het der Peter zitiert und ihm ds Gäld umeghöische, und wo dä gseit het, im Sack heig er’s jitz emel nid grad, het er ds Peters Vogt, dem Almosner vo Dachnaglere, Bricht gmacht. Und das isch äbe der Notar Gattschu gsi. Jitz het sech’s natürlech der Peter chönnen erspare, bi irged mene Jud oder andere 112 Gschäftlimacher für Gäld ga z’luege. I de Händ vom Almosner isch so vil gsi, wi i de Händ vo der Waisekommission, und die isch i den Ouge vom Peter wi vo jedem andere Bvogtete, wo irged a menen Ort z’tromsig drin isch, es cholerabeschwarzes, vermummelets Femgricht gsi, es Gchütt vo luter Möntsche, wo wüsse, daß tout comprendre so vil heißt wi tout pardonner, und wo sech destwäge mit ihrne solid burgerleche Händen und Füeße gäge ds tout comprendre wehre, damit si ihrem Handglübd unerbittlech treu blybe. Was het der Harzchopf da Guets gha z’erwarte? Er het wohl gwüßt, daß o di theologischi Fakultät und ds Kuratorium vo der Teilkäs-Stiftung grunne hei wi erlächneti Buuchbüttinen und daß syni Sünde bald i der ganze Stadt es Herrefrässe für alli di vile Lüt sy wärde, wo nie zu nüt Zyt hei. Wi ne blauschwarzi Näbelwulke het es sech uf ds Peters Gmüet nider gla. No het ihm niemer nüt z’leid ta gha, so het er scho a Furtloufen und Uswandere dänkt, für nid syne Peiniger i d’Händ z’falle. Aber e gwüsse Trotz gäge di chlyne Regänte het ne greizt, der Kampf ufz’näh.

		Hinder der Wulkewand het der Peter es Stärnli gwüßt, und a das Stärnli het er gloubt: ds Annemarie Sunnefroh. Wenn öpper Verständnis und Vergäbung für sy Fähler gha het, so isch es natürlech ds Annemarie gsi. Frylech het’s der Peter agschämt, vor ihm müesse ds Häfeli vo syr Wohltätigkeit abz’decke. Aber d’Rächnung isch bald gmacht gsi: entweder het är sälber dem Annemarie bychtet, und de het’s ihm chönne verzieh, oder es het’s dür ds Stadtgschwätz verno, und de isch es für alli Zyte mit syr Fründschaft uus gsi. Hätt er wenigschtes dem Annemarie sys Mitlyde 113 für sech, so chönnt er der ganz Räschte vo allem, was ihm gwartet het, uf sech näh. Das isch so klar und eifach gsi wi numen öppis — und so wichtig für e Peter. So lang eine no nes Härz weiß, wo-n-ihm offe steit, so bruucht er no nid z’verzwyfle. Aber o da isch wider e große Haagge gsi: wie zu däm Annemarie cho? Es isch no nid alles, daß hie eis isch und dert eis, wo’s guet zsäme chönne, zerscht müesse de no alli sibezäche Heeg und Muuren überchlätteret sy, wo d’Möntsche derzwüschen ufgrichtet hei. Was hätti jitz der Peter Harzchopf drum gä, wenn ds Annemarie nume für ne Stund sy gueti Erziehung vergässe hätti! Aber so vil het er vom gsellschaftleche Läbe wohl gwüßt, daß es aständigs Meitschi nid e Studänt z’Visiten epfat oder ihm es rendez-vous git. Und daß der Briefchaschte vo ds Sunnefrohs under nere stränge Zänsur gstanden isch, het er o gwüßt.

		Ja nu, Not bricht Yse. I syr Angscht het der Peter doch i mene Brief vom Annemarie Glägeheit zu nes paar Worte ghöische. Und er het scho dütlech la merke, daß es bös um ihn standi. Mit däm Brief im Sack het er d’Brunngaß abpatrouilliert, stundelang. Aber es isch grad gsi, wi wenn ds Huus usgstorbe wäri, und underdesse het ja jeden Ougeblick der Notar Gattschu zum Obme, der Obme zum Stubeschryber, der Stubeschryber zum Umbieter, der Umbieter zu allne Mitglider vo der Waisekommission chönne loufe. Das geit ja sünsch nid so gleitig, bsunders nid, wenn öppe Gäld use sötti; aber es bruucht ja numen einisch öppis nid z’pressiere, so geit de grad alles wi gschosse. Scho het sech der Peter überleit, ob er nid am Änd eifach a der Brunngaß well ga lüte, da chunnt wahrhaftig ds Sunnefrohs 114 Meitli mit mene sogenannte Fleischchorb, so menen ussefür grüen und inne rot agstrichne blächige, chorbförmige Chessi derhär. Jitz, Vogel, friß oder stirb! Der Peter springt dem Chöchi i Wäg, git ihm der Brief und es Füfzgi derzue und seit ihm, es söll der Brief der Jumpfer Sunnefroh uf ne schicklechi Art zuestecke. «Dir begryffet, wi-n-i’s meine, he?» het er no gfragt und mit den Ouge luschtig derzue blinzlet. Und ds Trineli het nid minder lischtigi Öugli gmacht. «’s söll nid fähle», het’s gseit.

		Di rotbrächti Jungfrou isch d’Stägen uuf gschnubbet und het ihre schwäre Fleischchorb uf e Chuchitisch abgstellt. Si het sech i der Schaal verdampet gha und d’Vorwürf im Gsicht vo der Frou Sunnefroh gläse, scho bevor si het afa schmähle. «Ja nu», het es gseit, «i cha nüt derfür, er het mi la warte, bis mer d’Scheiche schier ygschlafe sy.»

		«Eh aber Trineli, wi redsch o! Du wirsch di öppe mit ihm verdampet ha.»

		«Dräck a me Lümpli! Dampet! — Warte han i müesse, bis är mit angere het usdampet gha.»

		Ds Trineli het afa yfüüren und hüschtere, wi wenn niemer sünsch i der Chuchi wär. Da chunnt ds Annemarie mit dem Abwäschbecki und stellt’s uf e Tisch.

		«Da wär öppis vom Schatz», seit ds Trineli, blinzlet, grad wi der Peter ihm vori zueblinzlet het, und git dem Annemarie der Brief und ds Füfzgi. Es het gmeint, d’Frou Sunnefroh sygi dusse; aber si het grad hinder der offene Schafttüren e Schlüssel ufghänkt. Jitz tuet si d’Türe zue und seit: «Was seisch?»

		Ds Trineli het um ds Öfeli ume gschäftet und kei Bscheid meh gä. Chräbsrot isch ds Annemarie dagstanden 115 und het der Brief welle verstecke. Aber da het’s gheiße: «Vüre mit! Was isch das?» Dem Annemarie isch es wi ne Verrat vorcho, daß es dä Brief het sölle der Mama uslifere, wenn es scho no gar nid gwüßt het, was drinne steit. Aber was het’s anders welle? D’Frou Sunnefroh isch dermit i d’Äßstube gangen und het bald druuf ihri Tochter yne grüeft.

		«Was isch jitz das für ne neui Mode?» fragt si. «Du weisch doch, daß du di nid wyter söllisch yla mit däm junge Harzchopf!»

		«Aber, Mama, i weiß ja gar nid, vo was Dir redet! Dä Ougeblick bringt ds Trineli dä Brief, und i ha ne ja no gar nid gläse.»

		«Du sott ne-n-o nid läse! ’s isch gar nid nötig.»

		«I ha’s ja o gar nid begährt. Warum schmählet Dir jitz mit mer?»

		«Tue nume nid so uschuldig, es Meitschi, wo sech comme il faut uffüehrt, überchunnt äbe nid settig Sache. Jungi Herre wüsse ganz guet, mit wäm si sech so öppis dörfen erloube. Wenn du-n-ihm nid der chly Finger gä hättisch, so wüßt er, was er z’tüe het.»

		Ds Annemarie isch scho so wyt gsi, daß es gwüßt het, wi me mueß mache, wenn me gärn öppis usebrächti, wo eim d’Lüt nid wei säge. Vor allem mueß me kei Gwunder verrate.

		«I weiß nid, was Dir meinet, Mama», het es gseit und ta, wi wenn ihm der Peter ganz glychgültig wäri. Und dermit het es d’Mama chönne gwunderig mache. Si hätti du gärn usedividiert, ob ihri Tochter würklech so uschuldig sygi a däm Brief.

		Und es macht alli Gattig, es 116 syg nid ds erschtmal, daß er dir ds Härz läärt», het d’Frou Sunnefroh wyter ufbegährt. Und jitz het ds Annemarie scho d’Houptsach gwüßt. — Also confidences, het es dänkt. Und d’Art vo ds Peters confidences het es frylech scho chly gkennt. Für no sicherer z’sy, seit es du: «O, bhüet is, so Studänte hei öppe geng ds Härz uf der Zunge, und gwöhnlech isch es ne de no nid emal ärnscht dermit. ’s isch sech gar nid derwärt, wäge so öppisem es Wäse z’mache.»

		«E nu also», seit d’Mama und verryßt der Brief i chlyni Fätzli.

		Na mene Chehrli aber fat si wider a und seit: «Aber du weisch, was du dym Papa schuldig bisch. Und nimm di in acht! Wenn men uf so öppis ygeit, so isch es de mängisch schwär, uf aständigi Manier wider losz’cho. Hälfe chönntisch ihm ja glych nid.»

		So isch Tropf um Tropf allerlei düre grunne, und ds Annemarie het sech druus chönne zsämesetze, daß der Peter öppis anders von ihm welle het als numen e fründleche Blick. D’Mama het nume zue rächt gha, daß me nid liecht uf aständigi Art druus chömi, wenn men uf so öppis ygangi. Ds Annemarie het gwüß der bescht Wille gha, der Mama z’folge; aber jitz het’s erfahre, daß sys Härz scho lang uf ds Peters Begähr ygangen isch, und scho jitz isch ihm jede Versuech, sech druus z’zieh, nid aständig vorcho. Öppis het an ihm zoge, und es isch ihm gsi, es müessi vernäh, was los sygi. — «Du weisch, was du dym Papa schuldig bisch!» het’s dem Annemarie i den Ohre tönt. O ja, es het’s wohl gwüßt, aber en anderi Stimm het ihm gseit: «Und dem Peter Harzchopf? Bisch du däm nüt schuldig?» — Hätti öpper jitz dem Annemarie gseit, es heigi e stilli Liebi 117 zum Peter, so hätt’s es villicht no einisch nid zuegä; aber gspürt het’s es, wi no nie. Und doch isch der Wille vo den Eltere da dervor gsi wi ne Muure. — Nei, daß men i settigi Widersprüch cha grate, wenn me doch geng schlächt und rächt sy Wäg gangen isch! Lang het ds Annemarie, wo felsefescht vo syr eigete Biderkeit isch überzügt gsi, nid welle dra gloube, daß es i mene Konflikt zwüsche Liebi und Chindspflicht stecki. D’Lüt machen ein äbe no liecht e chly sturm. Da säge si vo mene junge Möntsch, er sygi so und so ne braven oder so und so ne dumme, bis er’s gloubt und gar nüt meh anders für müglech aluegt. Und de etdeckt er de glägetlech, daß es nienehalb eso guet stimmt. De chöme de di böse Tage, wo me geng dütlecher gseht, daß me nid i ds Model passet, wo d’Lüt eim zwäggchnättet hei. Duuchi, wo jedes Dümpfi schüüche, schicke sech de dry und drücke sech sälber i das Model, und so geit vil guete Wuchs verlore. Aber die, wo merke, daß nid ds Model d’Houptsach isch und daß d’Möntsche lätz chnätte, schlüüffen us em Model usen oder, wenn si Chraft hei, verspränge si’s.

		Grad da isch ds Annemarie aglanget gsi, und wenn es o nid hätti chönne säge, wo’s ihm fählt, so het’s es descht besser gspürt, und Gspüre het meh Trib als Überlege. Drum isch ds Annemarie mit sech rätig worde, es müeß eifach der Peter gseh. Aber wie das astelle? Sitdäm der Liechti nümme gläbt het, isch das nid so eifach gsi. A der Junkeregaß und uf em Chilchhof isch me nie sicher. Da het me jede Momänt öpper Bekannts atroffe. I der Hochschuel isch Ferie-Stilli gsi. Da isch nume no eis blibe: Dem Peter über e Wäg loufe, wenn er i d’Aaren isch ga bade. Und so het ds Annemarie 118 vo jeder Kommission, wo’s het z’mache gha, profitiert. Es isch geng eismal dür ds Münztor aben und dür ds ober Marzilitor ufen und ds andermal umgchehrt, oder o einisch d’Frickstägen ab. Scho mängsmal het es syni Chehre gmacht, aber es het ihm no nid welle grate. Drüber isch Tag um Tag verstriche, und dem Annemarie het’s afa Chummer mache. «Isch er ächt furt?» het es sech gfragt, «oder was het’s mit ihm gä?» Grad het es wider da drüber gstudiert, wo-n-es, öppen acht Tag nadäm ds Peters Brief cho isch, dür ds obere Marzilitor ufen isch. — Da dunkt’s ds Annemarie, es heigi sy Name ghöre rüefe. Aber wohär? Es chehrt sech um gäge d’Stadt und luegt. Wyt und breit isch ekei Möntsch umewäg gsi. Lingger Hand obe, uf em Wall vo der chlyne Schanz, hei sech Bueben umebalget; aber vo dert isch es nid cho. Da ghört’s vo rächts obe rüefe: «Hie! Hie bin i!»

		Und richtig: Dert obe lyt einen i mene blaugraue Soldatechittel über ne Fänschtersimsen use. Dem Annemarie isch schier der Ate bstoche. «Um ds Himmels wille!» het es halblut gseit, «was isch jitz das?» Es het nid gwüßt, was das altersgraue Huus näbem Marzilitor isch. Bis jitz het’s nüt anders gmeint, als das ghöri zum Salzmagazin. Isch das am Änd e Chefi? — Ja, ds Annemarie het no nid gwüßt gha, daß das d’Napolitaner-Casärnen isch, ds Depot vom vierte Schwyzer-Regimänt i napolitanische Dienschte.

		«Wartet! I chumen abe», het der Soldat grüeft. Jitz het’s ne gkennt. Wahrhaftig, es isch der Peter Harzchopf gsi. Es sy es paar Minute verstriche, bis er vor ds Tor abe cho isch. Ja, ja, der Peter isch scho nümme der frei Brueder Studio gsi, wo über jedi Schwelle 119 springt, grad wi’s ne-n-achunnt! Er het müesse ga frage, öb er vor ds Huus use dörfi — der Peter Harzchopf — der Drahtgügger! Und wi het er usgseh! E sogenannte «Luser» het er annegha, e blätzete Kaput, wo scho zahllosi Truurspil under syne bröde Nähte versteckt gha het. Wi mängs bravs und unglücklechs, wi mängs übermüetigs und tatedurschtigs Härz hei di Chnöpf scho ghört chlopfe! Und uf em Chopf, schreeg ufgsetzt, het er e Polischappe mit mene grüene Zötteli treit. Aber eigetlech isch dem Peter di Tracht verwandt guet gange. Er isch halt äbe doch e Läcker gsi, es subers Bürschtli.

		«Gället, Dir kennet mi schier nümmen ume, Annemarie?»

		«Annemarie», het er’s agredt.

		«Nei, wahrhaftig nid. — Heit Dir müessen yrücke?»

		«Chömet, i will Ech hurti erzelle, was gangen isch», seit der Peter und zieht ds Annemarie uf e Wäg, wo under em Wall vo der Schanz düre gloffen isch. Ängschtlech het ds Annemarie umenandere gluegt. «Mira», het’s schließlech dänkt, «gsej is, wär well! Es isch allwäg für lang ds letschtmal.»

		Der Peter het Füür i den Ouge gha, wo-n-er i ds Erzellen yne cho isch. «Wüsset Dr, i cha nümme hie blybe, jitz isch mer alles zsäme glych. Under dene Wörggseck chan i nid läbe. Und ob i hie z’grund gangen oder z’Neapel, chunnt uf eis use. Gscheht’s dert, so han i emel de no öppis vo der Wält gseh. Und wär weiß, villicht bringen i’s als Soldat no wyter.»

		«Aber warum weit Dr eigetlech furt?»

		«Warum? — Darum! — Gloubet mer nume, wenn’s nid sy müeßt, so gieng i gwüß nid.» Derby het der 120 Peter ds Annemarie mit truurigen Ouge voll Liebi agluegt. «Si hei mi vorglade vor d’Waisekommission, und da sy ihrere nes halbs Dotze gsässen und hei mi agluegt, wi wenn i dem Schalewärch ertrunne wär. Und du het der Obme mi bhört über alles, was ig i der letschte Zyt tribe heigi. Vo jedem Batze Gäld het er welle wüsse, für was ine bruucht heigi. Und du han i alles gseit, wi’s gangen isch.»

		«Aber was isch de eigetlech Grüüslechs gange?»

		«E äbe nüt Grüüslechs, es wär sech o derwärt! I ha halt mys Stipändium ufbruucht für e Liechti. Das isch di ganzi Gschicht. Und du hei si mer’s du, wo-n-i am wenigschte dra dänkt ha, umeghöische... ’s isch emel o nes Pressier gsi. Dernah amenen andere, öppen amene Profässerssuhn, hätti me scho Zyt gla. Aber natürlech üsereine... O, Annemarie, lueget mi nid eso a! I weiß ja, i hätt’s nid sölle mache; aber i ha halt nid chönne widerstah, juscht wil i gseh ha, daß es der einzig Wäg gsi isch i Eui Neechi. — Gället, Dir emel begryffet mi und chönnet mer verzieh?»

		Ds Annemarie het nid gwüßt, was antworte. Es het nume stober näbedsi gluegt. Es isch no gwanet gsi, bi allem, was es erläbt het, z’dänke, was ächt der Papa derzue würdi säge, und da isch es ihm doch vorcho, der Peter chäm nid guet ewägg. Aber es het d’Barmhärzigkeit vom Peter größer gseh als alles andere. Daß di Barmhärzigkeit eigetlech es Hääggle nam Annemarie Sunnefroh zur Seel gha het, isch ihm kei Grund gsi, se z’verwärfe. Im Gägeteil, das het dem Annemarie nume no d’Heiteri vor den Ouge dämpft und ihm wohlta. Daß ihm sälber mit ds Peters Machetschaft es Unrächt gscheh isch, het es i däm Ougeblick nume ganz undütlech 121 epfunde; es het sech ehnder uf nen Art mitschuldig gspürt. D’Liebi het e Dusem um sy Verstand gspunne, het ihn’s gstrychlet und ihm wehta, und es het nid gwüßt, wo uus und wo ane, und i däm Dusem het’s der Liebi nahgä.

		«Isch de nüt meh z’mache?» fragt es ändlech.

		«Nei», seit der Peter, glücklech über ds Annemaries gueti Absicht, und truurig drüber, daß ihm di Güeti nid meh het chönne nütze. «Nei, ’s isch nüt meh z’machen als: furt.»

		«Chönnet Dr’s de nid no guetmache? ’s wär doch tapferer, ds Wätter hie la über sech z’ergah und abz’büeße, statt mit menen Unrächt uf em Buggel z’flieh. Oder nid?»

		«Bhüet is, ’s isch niemer um ne Batze z’churz cho als i sälber. Si hei mer’s suber alles abgchnöpft. Und wär’s da derby blibe, so wett i nüt säge. Aber si hei mer vo der Hochschuel mit Relegation dröit, und d’Waisekommission het mer e bsundere Vogt gä.»

		«Wän de?»

		«He, der alt Ohmgäldner Bindhämmer. Es wird scho eine sy dernah, wenn si gfunde hei, der Notar Gattschu sygi z’gattschunig für mi. — Aber die kenne Peter Harzchopfe nid, wenn si meine, dä heig sech zwüschem Profässore-Kollegium und dem Vogt still. D’Wält isch z’groß, für daß i mi däwäg ließ ringgle. Jitz wott i einisch Bärn vo wytem ga aluege.»

		«Ja und de?» Ds Annemarie het dermit nume welle säge, wi sech de der Peter ds Wytere vo syr Zuekunft vorstelli und ds Umecho ga Bärn, vowägen i sym Chopf het jedes z’Bärn agfangene Läbe vo sälber wider z’Bärn söllen ändige; aber der Peter het öppis anders i 122 ds Annemaries Frag ghört, en einzige Buechstabe meh, wo’s nid usgsproche het, aber e dicke, schwäre: «Und de i?»

		Und uf das hi het er ds Annemarie härzhaft i d’Arme gno, und gäb wi-n-es sech gwehrt und gseit het: «Nei, nei! Was machet Dr? Um Gotts wille löjt mi gah!» ihm linggs und rächts Müntschi ufbrönnt. Wo-n-er’s ändlech het la gah, het’s briegget und isch ganz verhürschet gsi und güggelrot.

		Ai! het der Peter dänkt, han i ächt jitz wider öppis Dumms agstellt? Han i mir jitz am Änd ds letscht Härz etfrömdet, wo hie für mi gschlage het? — Aber sy Angscht isch verfloge, wo ds Annemarie, statt dervo z’springe, mit vorwurfsvollen Auge seit: «Dänket doch o, um Gotts wille! Es chönnt is ja öpper gseh!»

		Das isch gsi wi ne Schranz i d’Wulke. Am liebschte wär der Peter dem Annemarie no einisch um e Hals gfalle; aber jitz het er sech ebha, het nume no na syr Hand griffen und gseit: «Verzieht mer, verzieht mer, Annemarie! I ha eifach nid anders chönne. Eui lieben Ouge! Villicht isch es ds letschtmal i mym Läbe, daß i vo öpperem Güeti und Liebi erfahre. I weiß ja wohl, jitz chunnt öppis anders für mi; jitz geit’s de entweder obsig mit mer — und im Gedanken a Euch will i alles über mi la ergah — oder de z’vollem nidsig. Wenn mi öppis über Wasser het, so isch es ds Bsinnen a Euch. Und jitz bhüet Ech der lieb Gott, Annemarie! Verzieht mer, und dänket nid ds Böschte vo mer!»

		Ds Annemarie het ihm d’Hand drückt, ohni rächt z’wüsse, was eigetlech gscheht. No lang isch es da gstanden und het schier nid dörfen ufluege vor Angscht, es gsej de öpper, wo ne zuegluegt heigi. Wo-n-es du 123 ändlech gangen isch, um e Hirschegraben ume, het es sy Soldat no am anderen Änd vom Wallgrabe gseh stah. Er het d’Polischappe vom schwarze Strubel gno und ihm no nes paarmal gwunke. Ob allem Wyterloufe het es syni Träne verschlückt und der Chopf abe gha, so tief es möge het, daß ihm ja niemer nüt amerki. Eigetlech isch es schuderhaft höhn gsi über ds Peters ugattlechen Überfall. Aber ds Peters Schicksal isch ihm so z’Härze gange, daß es ihm nöue doch nid so z’grächtem het chönne zürne. Es het nid rächt begriffe, was er jitz von ihm dänki, öb es ihm Hoffnunge gmacht heigi, es wart ihm, bis er als gmachte Ma umechömi, oder öb si für ds ganz Läben Abschid vonenandere gno heige. Nah-ti-nah het es sech afa yrede, es chönn ihm wohl warte, wenn dä Gedanke der Peter über Wasser mögi bhalte. Derwärt wär es sech scho. Und syg der Peter einisch uf feschtem Bode, so chönni me de geng no luege.





XII.

Griengruebe-Philosophie. Ds Annemarie fahrt in eren artige Gutschen und wott Land und Lüt erobere




		I der Griengrueben am Talguet-Stutz hei der Röhrli-Fritz und der Wägmeischter Grien grüschtet. Es het sech no la überluege, was si zsämegschaffet hei.

		Der Wägmeischter het ghurdet, und der ander het ihm Bännli um Bännli sölle ds Grien zueche füehre; aber der Wägmeischter het geng müesse warte, wenn er sys Hüüffli dür d’Hurd het gworfe gha, bis der Röhrli-Fritz wider mit nere Stoßbäre voll isch da gsi. Grad het’s ne dunkt, es gang wider en Ewigkeit, bis dä nache sygi, da gseht er, wi der Röhrli-Fritz aber einisch d’Schnapsguttere heltet.

		«Hör jitz», seit er ihm, «du muesch nume descht grüüsliger schwitze. Das isch nüt nutz so i lääre Magen yche.»

		«Wen er voue wär, so gieng däich nüt meh dry», meint der Röhrli-Fritz. «Weder lue, das isch mit eme Mage prezys wi mit eme glötete Pfänni. We me geng drunger füüret u nüt Dünns drin isch, so geit d’Löti uuf.»

		«Se, se, mach jitz!»

		Wi höcher daß d’Sunnen am Himmel ufen isch, descht minder het der Röhrli-Fritz picklet und gschuflet, und der Wägmeischter het bald alles müessen alleini mache. Derby het er über Wält und Möntsche gstudiert und sech geng wider gfragt, warum das eso müessi sy, wi-n-es sygi. Um en andere het er sech wyter 125 nümme gmüeit, o nid, wo-n-er gmerkt het, wi sech dä in es schattigs Eggeli het la plötschen und ygschlafen isch. Jitz ghört der Wägmeischter Schritten uf der Straß, und wo-n-er luegt, gseht er der Herr Eduard Chilchbärger mit syne Buebe derhär cho. — Du chunnsch mer grad rächt! dänkt der Wägmeischter und geit a ds Straßebord vüre: «Guete Tag wohl, Herr von Chilchbärger», seit er. «Wär’s erloubt, öppis z’frage?»

		Der Eduard het der Grueß mit mene bitterböse Gsicht erwideret. Was het der Wägmeischter von ihm chönne begähre? Er isch sy Hypothekarschuldner gsi, i änge Hose, und het allerhand Ungfell gha und e Raglete Chinder. Und wi-n-er’s errate het, so isch es cho. Für das z’ghöre, hätt er gar nid der Stutz ab bruucht. Es hätt ihm doben i syr Schrybstuben o chönne z’Sinn cho, wenn er’s begährt hätti. Und hätt er es Ohr derfür gha, so hätt er sech vorgno, dem Wägmeischter bi der nächschte Glägeheit z’säge: «Ueli, es pressiert de nid, lueg öppe, wi d’ nache masch.» De hätt er im Gfüehl, er well amene Möntsch wohl, e guete Tag gha, scho zum voruus. Und der ander hätt ufg’atmet, und d’Frou vom Wägmeischter wär froh gsi, und di chlyne Chinder hätte ds Gfüehl gha, es syg nid nume vorusse schön Wätter. Statt däm het er scho vo daheim ewäg, wi öppen all Tag, gstudiert, was gah müeß, daß a syr tadellose Vermögesverwaltung niene d’Löti ufgangi. Die isch sy Stolz gsi, und er het geng dänkt, mit dere verdien er sech der Himmel, wil er alles klar und suber und i der Ornig synen eigete Chinder wärdi chönne hinderla. Uf sy Grabstei wär ihm kei Spruch lieber gsi als: «Du bist über Wenigem treu gewesen, ich will 126 dich über viel setzen.» Vor nüt het er meh Reschpäkt gha als vor der Ornig; aber er het nid gwüßt, daß es e gfreuti Ornig git, wo o für ander Lüt Platz lat i de Kolonne, und en ungfreuti, wo nüt weiß als Linie, wo mit dem ysige Lineal zoge sy. Aber es hätt ihm eine sölle säge, sy Ornig syg ungfreut!

		So isch du d’Antwort uf ds Wägmeischters Frag um Geduld usecho: «Du ziehsch dänk dy Lohn wi geng?»

		«Das wohl, aber...»

		«He nu also, so lue, wi d’ nache chunnsch!»

		Dermit isch er wyter gangen und het e schlächte Luun der Bärg ab treit. Er het sech zwunge, nid a Wägmeischter z’dänke. Der Wägmeischter aber het mit verbissene Läfzge sys Grien Schuflen um Schufle dür d’Hurd gworfen und derby dänkt: so gang’s de einisch bim Jüngschte Gricht, di dünne möge düre, dür d’Hurd, und di Dicke falle zrück. Der Röhrli-Fritz hingäge het im Tanneschatte duslet und sech keini Gedanke gmacht. Hätt ne-n-öpper um sy Meinüng gfragt, so hätt er gseit: «Baas, me heig nüt, so cha eim niemer nüt näh.»

		Es isch e Prachtstag gsi. Keis Wülkli am Himmel. Der Wald het am Soum und i de Tüller g’gäälet, und d’Hoschtete sy gspickt gsi mit wyßen und roten Öpfel. I de Matten und uf de Läbhääg sy d’Spinnhuppele voll Touchrälli ghanget und hei ds glaarig Sunneliecht i allne Rägebogefarbe wytergä. Dunden am Bärgbord isch d’Aare wi ne läbige Smaragd ihre Wäg grunnen und isch i ds Land abe d’Gheimnis vo de Schneebärge ga erzelle, wo dert obe so wunderschön glänzt hei.

		Vo däm allem het der Eduard hütt nüt gseh. Scho meh druuf g’achtet het hingäge der Papa Sunnefroh, wo juscht mit syr Tochter über d’Talguet-Brügg cho 127 isch. Me isch mit der Ysebahn ga Wiftrech gfahre, zum erschtemal! D’Wäge sy no zimlech früsch gfirnisiert gsi und hei derzue der bsunder Vorteil gha, daß me kei Crinoline het müesse reschpäktieren und vo niemerem isch i d’Wade gchlemmt worde. D’Lüt sy ehnder still gsi und hei mit nere heiteren Andacht d’Gäged agluegt, wo me derdür gflogen isch. Eigetlech sy Vatter und Tochter nid ganz eis gsi über ds Zil vo der Reis, und die Frag het jitz im Talguet müessen etschide sy. Ds Annemarie wär lieber linggs übere, Chiltderf zue, zur Tante Gatschet. Es het gar nid begährt z’vergässe, was hinder ihm glägen isch. Im Gägeteil, dert i der Stilli hätt es sym Chummer und Härzweh chönne nachestuune, und so chly fromme Troscht vo der alte Tante hätti dem Jammer es wohligs Chüschtli gä. Es isch ja so: het me sy Verdruß sälber verschuldet, so möcht me ne so gleitig wi müglech vergässe; cha me nüt derfür und meint, me lydi uschuldig, so nüelet me no gärn drin umen und het nüt derwider, daß ein öpper mit fründlechen Ouge beduuret.

		Der Herr Sunnefroh hingäge het gäge rächts zoge. Wi gleitiger me ds Annemarie het uf anderi Gedanke chönne bringe, descht besser! Und wenn’s für ihns o gulte het, i mänge suuren Öpfel z’byße! — Was schadt das? — Isch für ihn sälber nid ds ganz Läben ei einzige grasgrüene Suurgrauech gsi? Ds Annemarie het ds letschtmal allem Unagnähme z’Trotz doch scho chly Würze tribe z’Gerzesee. Und däm het me müesse borge. Wenn öppis, so het das dem Meitschi syni Mugge chönne verschüüche.

		Es het nümme vil vo syne Gedanke la merke. Was hätt’s abtreit? Si sy ja z’Gerzesee agmäldet gsi und 128 erwartet worde. Wundergno het’s ihns, wele Wäg daß es de dasmal wärdi «Ärdrych erobere», und ’s isch mit dem vernünftige Vorsatz sym Papa nachegange, d’Sach z’näh, wi si chöm.

		Nid wyt ob em Talguet sy si dem Herr Chilchbärger begägnet. Wi ds wild Heer sy di drei Buebe der Stutz ab cho z’galoppieren und hei ds Annemarie fascht z’Bode grönnt, und dä ufrichtig Freudesturm het ihm wohl ta. Alli drei hei afa erzelle, was si erläbt heige, sitdäm es ga Bärn verreiset sygi, und wi si sech uf ihns gfreut heige. Underdesse sy di beide Herre voruusgangen und hei vo Ysebahne, Expropriatione, Obligationen und Aktie brichtet und sech i der Vermuetung eis gfunde, dä Ysebahnschwindel wärdi de bald zu nere Kataschtrophe füehre. Ohni umz’luege sy si a der Griengruebe vorby. Ds Annemarie hingäge het grad ghört, wi der Wägmeischter e Schuflete Grien i ds Gitter gschmissen und derzue grurret het: «Trüejet nume, dir Schmarotzer, dir möget de nume descht minger dür ds Hurdli!» Begriffe het’s nüt. D’Griensteine chönne doch nid trüeje! So het’s du errate, es chönnti dene Herre gulte ha. Und wil ihm der Wägmeischter sünscht als es ordlechs Manndli bekannt gsi isch, so het’s dänkt, es müeß da öppis lätz sy, es well ne de bi Glägeheit einisch z’Red stelle.

		Im Schlößli isch ds Annemarie guet epfange worde, und es het alli Gattig gmacht, das Mal welli der Ufethalt sech fründlecher ala. Am Abe, wo der Papa Sunnefroh zum letschte Zug ga Wiftrech aben isch, het me Vatter und Tochter allei la gah. Ds Annemarie het sy Papa no bis zum Rank begleitet, wo men uf d’Aaren abe gseht. Dert het er gseit: «Jitz bhüet di Gott, Annemarie, 129 chehr um, und gäll, du tuesch der ne-n-us em Chopf!»

		«Us em Chopf? — Ja», het ds Annemarie g’antwortet und sy Vatter mit lächerigen Öugli agluegt.

		«Du weisch, wi-n-i’s meine! Es isch mer Ärnscht.»

		«Aber wüsset Dr, Papa, dem Peter Harzchopf isch halt doch unrächt gscheh. Di Herre hätte wohl e chly chönne la gälte, daß er das Gäld nid für sych bruucht het!»

		«Rächt isch Rächt, und Ornig mueß sy», seit der Herr Sunnefroh, «mit dem Gäld gspasset’s nüt.»

		«Ach ja, scho nid, aber mi dunkt’s, me luegi i dene Waisekommissionen o gar geng numen uf ds Gäld und Vermögessache, statt sech öppen einisch um d’Pärson und ds geischtig Wohl vo dene Bvogtete z’kümmere. Alles wird geng numen am Gäld gmässe.»

		«Prezys eso isch es, mys Liebe», meint der Papa, «und so mueß es sy. Lue, a der Art und Wys, wi eine mit dem Gäld umgeit, channsch am sicherschte gseh, was mit ihm isch. Das isch ja, wenn de witt, truurig. Aber es isch der einzig Maßstab, wo für alli ungfähr glych isch und wo Luunen und Sympathien am wenigschte möge strecken und zsämezieh. Es isch gschyder, d’Waisekommissione tüeje nid z’hert i ds pärsönlech Läbe vo de Bvogteten yne regiere, die würden erscht rächt göiße, wenn me se dadüren o no wetti kuranze. Es isch scho vil, wenn me guet zu ihrer Sach luegt und derfür sorget, daß si nid i schlächti Händ chöme. — Nei, nei, lue, dä Peter mueß lehre, sech i d’Ornig schicke, wo d’Möntsche zsämehet. — Jitz isch er grad am rächten Ort. Er söll nume nid meine, d’Wält müeß sech na sym Chopf dräje. Wenn er das nid lehrt, so chunnt’s nid 130 guet mit ihm. Und überhoupt, was wei mer da lang ga brichte! I säge der, er isch nüt für di, und du weisch, was du mir schuldig bisch.»

		Uf das hi hei si sech adieu gseit. Und ds Annemarie het no lang mit füechten Ouge sym Papa nachegluegt. Es het ja wohl gwüßt, wi guet er’s meint, und hätt ihm nid liecht öppis chönne z’leid tue. — Aber der Peter het ihns äbe doch i der Seel duuret.

		Und wider isch ds Annemarie in eren andere Wält gsi, anderi Lüt um ihns umen und anders Läbe. Der sälb Tag, wo-n-es vom Marzilitor heicho isch und ihm ds Härzweh us den Ouge gluegt het, isch es nid lang gange, so hei si daheim usebracht gha, was los sygi. «Myn Gott doch o», het d’Mama zum Papa gseit, «hett ihm jitz dä Nütnutz doch no möge der Chopf verdräje? Was söll men o mache?» Bald het me’s probiert mit Tröschte, bald mit Schmähle, und alli Tag het’s e Portion gueti Rät gä. Item, me het am Annemarie umegfuehrwärchet, bis es z’vollem schier lätz worden isch. Wi meh daß me sech Müej gä het mit ihm, descht meh het me’s i syni Gedanken yne gstoße. Und jitz, z’Gerzesee, isch undereinisch öppis anders cho. Ob’s verabredet gsi isch oder nid, kei Möntsch meh het na sym Chummer gfragt; aber alli hei öppis von ihm welle, vorewäg d’Buebe, und sogar mit der schöne Frou Charlotten isch besser gsi usz’cho. Bald het ds Annemarie niemer meh gschochen als sich sälber. So ds nacht öppen oder uf einsame Wääge het es syne Gedanke no nid chönnen ertrünne. Aber wi meh daß es sys Härz mit de Sorge vo andere Lüte bschwaret het, descht rüejiger isch es worde, und wenn es eso zrückgluegt het, so isch ihm di Gschicht mit dem Peter Harzchopf wi 131 nes Märli vorcho, wo ja doch nie hätti chönne wahr wärde. Es het gspürt, daß es es nid über sech bracht hätti, ne sym Papa z’Trotz z’hürate. Und jitz hätti doch es Wunder müesse gscheh, wenn der Peter als gmachte Ma vo Neapel sötti umecho.

		Ja ja, Neapel! Wo-n-es ga Gerzesee ufe cho isch, het ds Annemarie ghört, wi der Papa zum Herr Eduard gseit het: «Es geit gwüß nümme lang dert. Es sy wüeschti Trybereie vo der Schwyz uus im Gang.» Was das für Trybereie syge, het ds Annemarie wenig interessiert. Aber was de gscheji, wenn der Chriegsdienscht z’Neapel sötti ufhöre, das het ihm scho meh gä z’dänke.

		No het sech ds Annemarie chreftig gwehrt gäge ds Bild vom Houpme Chilchbärger, wo jitz bald da, bald dert vor ihm us em Boden ufgstigen isch. Jedesmal het es sech nachhär Vorwürf gmacht und sech untreu gfunde; aber ohni’s sälber z’merke, het es geng meh für Gerzesee, für Land und Lüt sech afa interessiere. Und wenn ihm albe d’Lüt fründlech begägnet sy, so isch ihm de wider z’Sinn cho, was der Pfarrer vo Sanftmuet und Ärdrych gseit het. Wi gschwind isch me de albe parat, e Füegung vo Gott z’etdecke, wenn das, was men erläbt und das, was men im Härzesgrund nid ungärn gsächi cho, inenandere gryft! Und so ne Füegung macht sicher und glücklech, wil si eim d’Verantwortung ab em Härz nimmt. Me fahrt so drin wi in ere Gutsche mit guete Fädere. Daß men i de meischte Fälle ds Leitseili sälber i de Händ het, gäbti me nid zue, weder sich no andere.

		I där Gutschen isch ds Annemarie über Land gfahre, wo-n-es wider einisch dem Wägmeischter begägnet isch. Er het suur drygluegt und o kei Wank ta, wo-n-er im Annemarie öpper vom alte Schlößli umegkennt het. 132 Sogar der fründlech Grueß vo där schöne junge Tochter het ne nid umgstimmt. «I tät Ech doch uf Eue Sunntigsgring ufe», het er dänkt, «mit däm isch mir nüt ghulfe!» Wo du gar ds Annemarie mit ihm abändlet und ne fragt, wär ihm öppis z’leid ta heigi, daß er verwiche so uwirsch gredt heigi, het er’s under syne roten Ougsbraue vüre zerscht mißtrouisch aglüüßlet und sech gfragt, öb men ihm jitz öppe no welli cho d’Würm us der Nase zieh, für ne ga z’verrätsche. Aber i ds Annemaries Gsicht isch nüt eso gsi z’läse, so daß er sech anders bsunnen und dänkt het, schade tüeji’s am Änd nüt, wenn di suber gwäschenen Öhrli da, wo grad usgseh hei wi Rosebletter, o einisch amene Ton us neren Armlütebhusig müesse darha. Er het di verwärchete Händ uf e Houestil gstützt und gseit: «He, ’s isch emu wahr! We so ne Herr wüßti, wi üsereine gnue mueß tue!» Und du isch er nah-ti-nah i ds Rede cho und het dem Annemarie zletscht treuhärzig der Chratte gläärt. Amenen Arme tuet’s scho wohl, wenn er einisch alles cha sägen und nid ds Halbe für sich bhalte mueß, us Angscht, d’Geduld vom Bessergstellte mögi nid für ds Ganze grecke. Dermit isch es Gwicht vom Wägmeischter uf ds Annemarie übergange. Es het’s nid abgschüttlet, und wenn’s scho hätti welle, so hätt’s nid chönne. «Es isch doch o kurios», het es sech gseit, «der Schuldner und der Glöubiger sy schier glych plaget. Keim isch es wohl derby.» Und jitz isch es gar nümmen us em Studieren usecho, wi-n-es bim Herr Chilchbärger dem Wägmeischter chönnti z’bescht rede.

		Hätti ds Annemarie en Ahnung dervo gha, was für ne Tuged der Herr Eduard sech us syr Verwalter-Pedanterie gmacht het und wi-n-er im Gfüehl, daß das 133 soz’säge sys einzige Verdienscht sygi, sich a das Guethabe vor sym Gwüsse gchlammeret het, so hätt es syr Läbtig nid der Muet gfunde, o nume vo wytem da dra z’rüehre. Aber so wenig als e Blueme der Suurnibel, wo an ere düre geit, fragt, ob’s ihm rächt wäri, wenn si ne-n-aluegti, so wenig het ds Annemarie abgwoge, ob’s ds Rächt heigi, mit dem Herr Chilchbärger über Gschäftssache z’rede. Numen eis het es sech überleit: D’Frou Charlotte dörfi de nid derby sy! Die hingäge — das het ihm ds chly Zejeli gseit — würd ihns de nid übel a sy Platz stelle.

		Ei Tag Änds Septämber isch d’Frou Charlotte ga Bärn gfahre. ’s isch gruusam ufründlech Wätter gsi. Der Luft het um alli Husegge pfiffen und het d’Felläde gschletzt, und wil me no gar nid a ds Ywintere dänkt gha het, hei alli tschüderlet und niene rächt möge sy. Voruse het me nid chönne wägem Räge, und im Huus isch niene gheizt gsi. Der Herr Eduard isch o wi nen usgröukte Dachs im Gstrüpp umenandere gfahren und het sech niene chönne sädle. Da dänkt ds Annemarie: «Jitz isch’s guet. Grad so chan i’s bruuche!» Flingg isch es mit de Bueben i ds Holzhuus und het amene jeden es tolls buechigs Tütschi und Spän ufgladen und het se dermit i ds Salon kommandiert. Sobald im Kamin es mächtigs Füür gchnatteret het, hei d’Buebe müessen ihres Gvätterzüüg reichen und sech i menen Egge dermit etabliere. Du isch ds Annemarie dem Herr Eduard ga rüefe, er söll sech zum Füür zueche la. «Däm will i jitz scho zeige, wi-n-es cha sy, wenn men üsereis lat la mache!» Und gmüetlech isch es gsi — es hätti d’Frou Charlotte schier töt vor jalousie, wenn si das gseh hätti. Dem Herr Chilchbärger hingägen isch 134 ds Härz ufgangen ob där Heimeligkeit. Aber ds Beschten isch du erscht no cho. Wo-n-er sech schön am Füür het ygrichtet gha mit nere guete Pfyffe — o das isch nume vorcho, wenn d’Husobrigkeit für ne ganze Tag furt isch — und mit nere Revue, wo-n-er scho sit zäche Monete nie derzuecho isch z’läse, het sech ds Annemarie mit nere Broderie zue-n-ihm gsetzt und der Momänt abgwartet, wo-n-er wider öppis i der Pfyffe het gha z’grüble.

		«Jitz mueß ig Ech doch einisch öppis frage, Herr Chilchbärger», seit es. «Was isch eigetlech e Hypothek?»

		Dä Blick vom Herr Chilchbärger hättet Dir sölle gseh. Es isch fei es Chehrli gange, bis er g’antwortet het. Zerscht het er sech i sym Chopf mit dem Phänomen müessen abfinde, daß e Frou — nei, sogar es Meitschi oder mira e jungi Tochter, na so öppisem fragi. I sym Läbe het er no nüt eso ghört, und ds Annemarie isch i syr Achtung ufegschnellt, schier obe zur Röhren uus. Und wohlta het’s ihm! Zerscht het er es Gsatzli güetig glachet, und du het er aghobe: «E Hypothek»... und du het er — wapf-wapf — mit Gnuß a syr Pfyffe gsoge, «e Hypothek isch e — wi söll ig Ech das erkläre? E Hypothek isch, wenn einen amenen andere... oder nei, wart! So: E Hypothek isch es Pfandrächt uf nes Grundstück. Nähmet a, i sygi — wapf! — e Buur. I bruuchi Gäld und ha keis — wapf! — Jitz gangen i zu eim, wo het, und la mer von ihm gä — wapf! — Si sürflet e chly (nämlech d’Pfyffe). Das mueß ig ihm natürlech verzinsen uf ne bestimmte Tag, und wenn ig im Hinderlig blybe — wapf! — so mueß i Verzugszins bläche. Und zur Sicherheit für sys Darlähe mueß ig ihm es 135 Rächt uf my Ligeschaft verschrybe, und machen i Gältstag, so chan er uf mys Güetli gryffe. — Wapf!»

		«Nu, ungfähr eso han i mer’s vorgstellt», seit ds Annemarie, «aber wenn Dir jitz Ungfell heit im Stall oder im Huus oder chrank wärdet und Dir chönnet der Zins nid zale? — Müesset Dir de da ohni Gnad und Barmhärzigkeit Verzugszins zale, no ne höcheren als sünscht?»

		«Ja, pärsé — wapf, wapf!»

		«Das isch doch e gruusami Yrichtung.»

		«Ja nu, so uf der Geisle gchlepft geit das ja nid. E vernünftige, wohl gsinnete Glöubiger het öppe chly Geduld, wenn er gseht, daß der ander im Päch isch und daß er sech rächtschaffe Müej git, syne Verpflichtunge nachez’cho. — Fritzli, reich mer e Fädere zum Pfyffeputze!»

		«Jitz geit mer wider es Liecht uuf», seit ds Annemarie so halb für sych.

		«Heit Dir vo däm no nüt gwüßt?»

		«Ja, nid wäge däm. — Aber uf die Manier cha eine, wo Gäld het, nah-ti-nah ds Land erobere.»

		«Pärsé, chan er.»

		«Aber i hätti nid Rueh, bis i o d’Lüt eroberet hätti.»

		«So, so? — Ha, ha! Der Matador spile wettet Dir de, d’Schuldebüürli abmetzge? — Nid übel, nid übel!»

		«Ja nei, so meinen i’s nid, im Gägeteil! I hätti de geng Geduld mit ne, wenn i gsäch, daß si fascht nid mögte gschlüüffe. So würdi me na-ti-nah Meischter über Land und Lüt.»

		Der Herr Chilchbärger het du vom Wätter afa brichte. Er het d’Lunte gschmöckt, aber nüt derglyche ta. Hingäge het er doch über d’Sach nachedänkt und 136 gfunde, ds Annemarie sygi nid uf e Chopf tätscht. I Gedanke het er frylech es grüens Umhängli vor sys Gschäftsläbe zogen und isch etschlosse gsi, keir Gäxnase, und wär’s di graziösischti, ds Gänterli vo syr «Treui im Chlynen» ufz’tue. Aber öb er het wellen oder nid, i sym Härz isch öppis ufgange für ds Annemarie: Achtung und Vertroue. Settigs cha men o bloß im Chopf ha; aber wenn’s im Härz sitzt, so bringt’s d’Lüt neecher anenand. Und so het ds Annemarie, ohni’s no z’wüsse, e wichtigi Position gwunne. Der Wägmeischter het kei Verzugszins müesse zale, und der gwöhnlech Zins het er chönne bringe, no bevor ne-n-öpper gstüpft het, und doch isch er dermit lang hindedry cho.

		Derfür, daß ds Annemarie sech nid i ds Juhe ufe verirri, het du am Abe d’Frou Charlotte scho gsorget. Es isch e chalte Huuch i das gmüetleche Sääli gfahre, wo si, vom Luft verchuzet und verrägnet, heicho isch. Si syge doch o rächti Gfrürlige, het si ufbegährt, wo si di ganzi Familie so zfriden am Kaminfüür gfunde het. Aber e zfridene Ma isch am Änd o öppis, und drum het si nid wyter pülveret. Der Herr Eduard het der ganz Abe Sorg gha, wi wenn er es Cabaret voll Champagnergleser uf drüne Fingerbeeri müeßt im Huus ume trage. Damit er ja nid müeß Uskunft gä drüber, wi si’s agstellt heige, für dä uhirtig Tag so stillvergnüegt zuez’bringe, het er, ganz gäge sy Gwohnheit, Frag über Frag a sy Frou gstellt, wi si greiset sygi, ob si hindertsi oder vüretsi gsässe sygi, ob’s nere däwäg nid übel worde syg, wän si gseh heigi, was disi gseit und jäni für nes Gsicht gmacht heigi, ob’s im Tal unden o gluftet und wi sträng es grägnet heigi, und so wyters, bis d’Frou 137 Charlotte zletscht mißtrouisch worden isch, und gstudiert het, ob der tire-bouchon oder am Änd — di luschtigi soi-disant Gouvernanten a ihrem Ma nes Schrübli um nen Umgang glöst heigi.

		Ds Annemarie isch sälber verwunderet gsi über dä Läärlouf vo ds Herr Eduards Zungen und het mit verstecktem Chummer ds Wätterlüüchten i de schönen Ouge vo der Frou Charlotte gwahret. Es het sech ganz als Donnergueg gspürt; aber so wenig als e würkleche Donnergueg öppis gäge ds Wätter verma, wo-n-er, ohni’s z’welle, verchündet, so machtlos isch sech ds Annemarie vorcho. Was het es sölle: Mit mene Drübery vo Artigkeit der Argwohn no vermehre? — Nei, es het ds Gschydschte gmacht, wo’s het chönne: Mit Andacht und harmlosem Gwunder dem Gspräch zueglost. Und so het es d’Situation grettet.

		So isch ds Annemarie Sunnefroh i Zug cho, sech i de Härze vo de Lüt yz’nischte. Wil men aber d’Glägeheit, sy Sanftmuet z’erwyse, nid cha mache, so het es vürgno, de Lüten i ds Blauen usen öppis Guets z’tue. Das wär scho rächt gsi, wenn ihns derby nid der Gluscht tribe hätti, sälber i ds Renommée vo mene Schloßängel z’cho. D’Lätzgen isch nid underwäge blibe.





XIII.

Ds Annelysi louft dem Militär nache, säjt Chlefeler und gryft gwaltsam i ds akademisch Läben y




		Vorderhand het’s im Schlößli sälber nüt meh gä z’erobere, und so isch du ds Annemarie bald einisch uf ds Lächehuus verfalle. Es wär doch gar tuusigs luschtig gsi, z’gseh, was der Megert Chrischten und sys Annelysi für Gsichter mieche, wenn me se-n-einisch i d’Ysebahn brächti. Vo sälber gienge si natürlech nid, weder ga Bärn, no ga Thun. Das cha me sech ja dänke; Lüt, wo gueti Roß im Stall hei! Aber, wär weiß, wenn me ne das Reisli zahlti? D’Härdöpfel sy scho yta gsi, me hätti sech das Freudeli wohl dörfe gönne. So isch du einisch ds Annemarie a mene Fyrabe chly zum Chrischten uf ds Bänkli ga sitzen und het ihm brichtet vom Ysebahnfahren und ne gfragt, ob’s ne nüt wundernähmi, wi das es Reise sygi.

		«O wäge dessi!» het er gseit. «I bi o aute worden uf mynen eigete Füeße. Dä Gwunder man i jitz o no ebha.»

		Ds Annemarie het dä Ton scho gkennt und ganz guet gmerkt, daß es dem Chrischte nid am Gluscht fählti.

		En andere Tag isch es hinder ds Annelysi grate. Aber das het sech no weniger derfür welle ha. «Aba», het es gseit, «es meint jitz o en iedere Lali, er müeß der Gring i dä Dampfhafen yhe gstreckt ha. Das isch guet für Herrelüt, wo nid wüsse, wohi mit dem Gäud. I schenierti mi emu, dert yhe ga z’hocke.»

		139 Da syg äs lätz brichtet, het ds Annemarie gseit. Grad juscht für d’Burelüt heig me ja d’Ysebahn gmacht. Die chäm ja nid uf ihri Rächnig, wenn nume d’Herrelüt wette fahre. Ds Megerts wärde doch de wohl nid welle di letschte sy am ganze Bälpbärg, wo wüsse, wi d’Ysebahn vo innen usgseji.

		«Emu jitz die Wuche nid! U di angeri mangleti me de Brächete z’ha. U dernah... Fahre si ächt de im Winter o?» meint ds Annelysi.

		Gwunderig sy si also beidi gsi; aber keis het’s dem andere gönnt, das la z’merke. Und jedes het sech vorgno, z’luege, wi lang ds andere ’s mög ebha. Einisch, wo si zsämen allei i der Chuchi gstande sy, seit der Chrischte: «Säg, Annelysi, was miinsch? Wei mer ächt eis uf Bärn mit der Ysebahn?» Da luegt ne ds Annelysi mit übermüetig glänzigen Ougen an. Aber no bevor es het chönne säge: «Ähä, gäu! I ha’s wou däicht, es bheig di nid!» het er sech umdräjt und in e fyschteren Egge gluegt, daß ihm sy Frou emel ja nid der Gluscht chönni ab em Gsicht abläse.

		«I für mi ma’s no lang erlyden ohni Ysebahn», het ds Annelysi gseit, «aber i merke’s scho, es lat der eke Rueh, bis daß d’ aber e Napolion dusse hesch. — Das git Chöschte, z’Tüüner yche!»

		«Scho, weder si het nöuis da gseit vo zale!»

		«Wär?»

		«He, d’Jumpferen im Schloß äne.»

		«Ja die! Die bruucht üs doch nid ga ds Ysebahnfahre z’zale! Si isch ja säuber numen um ene Gottslohn bi ds Chilchbärgers. We de mueß gritte sy, so vermöj mir’s de o no! Daß men eim de da z’ringetum geit ga vürha, me ryti uf anger Lüten ihrer Wurscht, ä’ä!»

		140 «He, we’s ere Freud macht, z’zale, so la se doch!»

		«Die wott drum öppis angers dermit; si wetti nume der Narr mache mit is u luege, wi dumm daß mer tüej. Aber weisch, da trumpiert si si!»

		«’s het niemer gseit, du müessisch de dumm tue», seit der Chrischten und luegt ds Annelysi sytligen a.

		«Du wou du», überchunnt er ume, «du muesch mi cho brichte, wär dümmer tuet, öb üsereis oder ds Mannevouch! Gang jitz, i cha di nüt bruuche da inne. Tue du öppis, so chöme der di Muggen us em Gring!» Dermit het si-n-ihm e Tätsch uf e Buggel gä und ne zur Chuchi uus gmuschteret. Der Chrischten isch vor der offene Türen uf der Bschüsi blybe stah und het d’Pfyffen azündtet, währed ds Annelysi wi ne Hurnuuß i der Chuchi umenandere gcheßlet und tschäderet het. Wo-n-es es Chehrli däwäg het gfuehrwärchet gha, chunnt’s wider under d’Tür: «Bisch jitz geng no da? — Was wottsch o?»

		«I wehre de Mugge», seit er, und blaset e großi Tubakwulke vor sech ane.

		«I gseh scho», meint ds Annelysi, «es wird de no müessen erstieret sy, und am Änd isch’ gschyder, du gangisch einisch, süsch trappisch mer no bis zum Jüngschte Tag um ds Huus umen u tuesch nüt meh.»

		Der Chrischte het wohl gwüßt, wän’s a allne Haaren uf d’Ysebahn zieht. D’Frag isch nume gsi, wär vo beidne ’s ehnder ufgä het, nid welle der Name z’ha. Der Gwunder het beidne zsäme d’Rueh gno, dem Chrischte d’Rueh zur Arbeit — es het ne geng, wenn er so öppis vorstähnds gha het, dunkt, es syg sech nümme derwärt, vohär no irged öppis az’fa — dem Annelysi d’Rueh zum Verschnuufe — es het gmeint, es müeß alles 141 vorhär no i d’Ornig tue, und wil e rächti Burefrou nie voruse chunnt mit Ornig mache, so het’s halt o der Momänt nie gseh cho, wo me de chönnti abchlepfen und gah.

		Wo ds Annemarie zum drittemal cho isch und gfragt het: «Und jitz?» het ds Annelysi zerscht wider abgwunke, der Chrischte het gschwigen und a der Pfyffe zoge, bis ds Annelysi gseit het: «He nu so de, i wott ja Chrischte nid dervor sy; wenn’s zwängt sy mueß, so cha me ja de luege, weder emu jitz hütt däich no nid u morn han i o nid derwyu.»

		Kei Möntsch weiß, wenn si über ne Tag eis worde wäre, hätti nid ds Annemarie ändlech gseit: «Also am Frytig fahre mer de!» Ds Annelysi het sech dry ergä, aber gfunde, alles im Läbe sötti e schickleche Zwäck ha, so z’läärem fahri me doch nid i der Wält umenandere. Und um dä Zwäck isch es nid verläge gsi. Ihre Gottfried isch sit acht Tage z’Bärn im Dienscht gsi als Draguner-Trumpeter, und d’Muetter hätt ne gar tuusigs gärn einisch gseh — «so unger den angere». Si isch sicher gsi, daß i der ganze Schwadron keine ’s mit ihm het chönnen ufnäh, emel mit dem Roß nid. Und de, wenn es sech öppe grad gschickt hätt, daß me se «samthaft eis ghörti blase», so hätt ds Annelysi o nüt derwider gha.

		A mene schöne chalte Herbschtmorgen isch me no bi Stärneschyn uuf. Gäb me sech gang ga luschtig mache, het d’Muetter gseit, müeß gfueret sy und sünscht öppe zur Sach gluegt; es Ghudel laj me de nid dahinger. Und erscht, wo alles a sym Plätzli gsi isch und jedes sy Sach gha het, het me sech gsunntiget. Der Chrischte het e bravi Späcksytechutten agleit, ds Annelysi di bürschi 142 Tracht mit eifache Göllerchetteli, e schöni sydigi Schöuben und e gattleche Huet. Öpper het ihm gseit gha, es zieji de mängisch i der Ysebahn, und drum het es d’Ohre ghörig verschoppet und under em Huet no nes schöns Halstuech um d’Ohre gchnüpft. D’Buebe hei underdesse d’Mähren agspannet und uf ds Rytwägeli no ne zwöite Sitz gschnallet — wäge der Jumpfer Sunnefroh. Die het gmeint gha, me gangi de z’Fueß uf Station, aber ds Megerts hei das nid zuegä. Der Vatter und der Köbi sy uf e vordere Sitz, d’Muetter und ds Annemarie uf e hindere. I mene fülimährewürdige Trab sy si ds Gäßli ab und am neue Schloß vorby gäge Talguet-Stutz. Uf em ganze Land isch di fyrlechi Morgestilli gläge, und die uf em Wägeli hei o nid mängs Wort verlore. Ds ganz Aaretal isch under mene dicke Näbel gläge, und dem Annelysi het’s schier schwär gmacht, i di Tiefi abe z’fahre. «Was wartet is ächt unger däm Dechu?» het es dänkt. «We’s nume nüt Lätzes git daheim!» Mängisch isch’s ihm gsi, es müeß abstygen und ume hei; aber es het wohl gwüßt, daß es sech de reuig würdi, und drum het es d’Sach la gah, wi si het welle. Si sy öppen e Halbstund z’früech ga Wiftrech abe cho und hei der Köbi grad ume hei gschickt mit dem Fuehrwärch, damit d’Mähre nid öppe schüüch wärdi, wenn de ds «Lockemadiv» chömi, und weder Vatter no Muetter umewäg sygi, für nere zuez’rede. Wo si du ändlech im Wage gsässe sy mit allerhand andere Lüte, isch ds Annelysi wider ganz still worde. Es het ds Chörbli uf der Schooß gha, d’Händ druffen inenandere gleit wi zum Bätte, und andächtig gluegt, wi d’Böum, Hüser und Telegraphestangen a de Fänschter vorby gschnuußet sy. Schier gruuset het’s ihm ob der Ysebahnbrügg, 143 wo si da so höch i der Luft über d’Aaren ynegfahre sy; aber sünsch het’s es de no luschtig dunkt. Me chöm eso ring dür ds Land, me wüß ja gar nid wie.

		Z’Bärn isch du ds Annemarie zerscht mit ne d’Stadt ab zu synen Eltere. Dert het me ne z’Nüüni ufgstellt und mit ne brichtet; aber si hei nid vil vo sech gä, us Angscht, si sägen öppis Dumms, und keis het’s dem andere gönnt, daß es ihms de am Abe hätti chönne vorha. Und de isch halt der Muetter no öppis uf em Härz gläge. Wo me se gfragt het, was me jitz well ga luege, het si gseit: «Am aständigschte wär’s mer, we mer jitz vorewäg zu Gopfried chönnte.»

		Ds Sunnefrohs hei dänkt, di zwöi sygen allwäg o gärn e chly allei z’Bärn, si wüssi ja Bscheid. Und drum het me se la gah und se nume zum z’Mittag gheissen umecho. Chrischten und Annelysi sy uf em chürzischte Wäg dem «Flöhbode» — so het me der Cavallerie-Casärne gseit — zuegstüüret. Underwägs het ds Annelysi der chöschtlech Vorrat vo sym Chörbli, zwöi Paar Ämmetalerwürscht und es halbs Imi rotfleischigi Chlefeler, mit zweene währschafte Weggen ergänzt. Es het sech gfreut wi nes Chind. Aber am Bollwärk oben isch es still gsi, wi uf mene Totehof, und niene hei d’Bschleeg vo mene Dragunerhälm blitzet. Einzig hinder em Hofgitter näbe der Casärne het sech öppis grüehrt. Ds Ehepaar Megert het sech dert zueche gmacht und nüt gfunden als zwee Arräschtante, wo der Hof gwüscht hei.

		«Sägit», rüeft der Chrischten über ds Gattertor yne, «wo sy ächt diser?»

		«Wär?» antwortet eine vo de Bäsemanne.

		«He, wär ächt?» meint ds Annelysi, «ds Milidär, d’Draguner! Mer hätte zu Megert Gopfried möge. Du 144 wirsch ne däich wou bchenne, er isch bi der Musig u blaset der Peh-Paß.»

		«Aha, dä isch nächti bim Putzen i sy Trumpeten yne gheit, u sider hei si ne no nid umefunge.»

		«We d’ e Löu bruuchsch, so suech e höuzige», räßet ds Annelysi, «für das sy mer nid ga Bärn yhe cho!»

		«Si sy furt», seit jitz der ander, «es sy Manöver.»

		«Wohi de?»

		«Nöuis da gäge Gerzesee use.»

		«Cha me jitz da süsch niemer frage?» seit ds Annelysi zu sym Ma. «Mit dene Grasaffen isch ja nüt z’mache.»

		Wi töuber ds Annelysi worden isch, wi luschtiger het’s d’Soldate dunkt. Der Chrischte het du ds Wort ergriffen und gfragt, wenn si de ächt ume chöme. Da antwortet der Soldat: «öppe de im Ustage.» Jitz het ds Annelysi gnue gha. «Dir chunnt’s o guet, daß d’ hinger em Gatter bisch, dir wett i zeige, wi me der Bäsen i d’Finger nimmt!» Cholderig het’s der Chrischten am Ermel zoge, er söll sech nid länger la für e Narre ha. Si sy du gäge d’Spittel-Chilche zue und di vordere Gassen ab. Ob si ächt zu de Bäre welle, het der Chrischte gmeint; aber ds Annelysi het nüt dervo begährt. Die wärden öppe nüt ghübschet ha, sitdäm es se zum letschtemal gseh heig. Gäge den elfe sy si du uf em Chilchhof gländtet und hei sech dert uf mene Promenadebank nider gla. Ds Annelysi het gchupet und gschumpfe, es heig’s wohl dänkt, das chöm de so, wenn me für nüt und wider nüt i d’Ysebahn hocki. Wenn’s nume daheim wär, so chönnt’s öppis tue! Es het du Mittel und Wäg gfunde, mit mene Polizeier az’bändle, und dä het du gwüßt z’brichte, ds Militär 145 chömi de gägen Abe hei, e große Huuffe, si heigen es Lager uf em Wyler und syge geschter uf en Usmarsch. Jitz isch dem Annelysi d’Sunne wider ufgange. Am liebschte wär’s grad uf e Wyler ufe ga passe. Aber schicklecherwys het me doch jitz zu ds Sunnefrohs müesse. Am Namittag isch du ds Annemarie mit nen i der Stadt ume gspaziert und het nen allerhand Interessants zeigt. Sogar i d’Stadtbibliothegg sy si ga d’Raritäte luege. Aber weder d’Altertümer, no d’Steine, weder di großi Schildchrott, no ds Struußenei hei ds Annelysi hert interessiert, es het geng nume d’Ohre gspitzt, öb es niene Musik ghöri oder Roßtrapp. Es het ekei Rueh gha, bis si wider a der Spittelgaß gsi sy, wo di halbi Stadt Bärn zsämegloffen isch, für ds Militär ga z’luege, wo jitz jeden Ougeblick het söllen ymarschiere. Si hei sech uf mene Stägetritt vo der Heiliggeischt-Chilche poschtiert und einschtwyle gluegt, wi sech ds junge Volk d’Zyt vertribe het. Der Schatte vom Chrischtoffelturm isch scho wyt d’Spittelgaß ab gschnaagget, wo’s ändlech gheiße het: «Si chöme, si chöme!» Me het näbem Turm düre bim Murtetor öppis in ere Stoubwulke gseh glitzere. E Huuffe Roß het me ghört uf em Pflaschter räble. Ds Annelysi het sech schier d’Ougen us em Chopf gluegt. «Das sy se», seit’s zum Chrischte, «lue, los, Musig! Da isch er gwüß derby, grad z’vorderisch.» D’Têten isch scho hinder em Turm verschwunde gsi, und jitz isch der Schwall vo de Tonwälle dür e Torboge cho z’ruusche. «Potz Heutonner, wi tschäderet das!» het ds Annelysi gseit. Und da sy si o scho vüre gritten und richtig der Gottfried mit syr Mordio-Baß-Trumpete z’vorderscht am Flügel. Wi wenn er d’Stadt Bärn müeßt abstoube, het er mit rotbruune Pfusibacke 146 brumpa-pumpa-pumpa blaset. I wilder Flucht isch ds Publikum vor ne dervo gstobe, wo si gäge ds Bollwärk abboge hei. Sobald d’Musik um en Egge gsi isch, het ds Annelysi für nüt meh Ouge gha, nid emal der eidgenössisch Oberscht mit sym Näbelspalter und der rotwyße Schärpen um e Schmärbuuch het ihm öppis gulte. «Hesch gseh, wi-n-er umegluegt het? Er het mi gkennt!» seit’s zum Chrischte. «Gopfried? Dä het doch nüt umegluegt, dä het uf d’Noti müessen achte. Das gäb e schöni Tonner Musig, we die wetti umenangere glüüßle.» — «He nei, der Choli drum», seit ds Annelysi, «er het mi gwüß gseh!»

		Stab, Infanterie und Artillerie sy d’Stadt ab, uf e Wyler use, und ds Volk isch hindedry grochlet. Ds Megerts hei müesse gäge Strom schwümme, für i ds Bollwärk use z’cho. Der Chrischten isch blybe stah wi ne Pfyler von ere zsämegschoßne Brügg und het na syr Frou umegluegt. Die het ihrem Grundsatz treu: «Wär nid agryft, chunnt hingertsi», dür e Huuffe düre gwääget. Mupf um Mupf und Stupf um Stupf het si sych sälber und ds Chörbli gluegt düre z’rette. Ds Annemarie het lang chönne säge: «Heit nume Geduld, Frou Megert, mer chöme scho düre!» Es wär alles guet cho, hätti nid vo der andere Syten e Drötschgeler pressiert und mit der Geisle gchlepft. Statt z’warte, wott ds Annelysi no hurti dervor düre. Scho isch es mit dem Roß zsämepütscht. Da gryft eine, wo’s guet gmeint het, na-n-ihm, für’s z’hinderha, erwütscht aber nume der Boge vom Chörbli. Ds Annelysi lat nid lugg, der Boge lat gha, und Wegge, Würscht und Chlefeler chruglen under der Drotschgen umenandere, wo nen eleganti Crinoline-Dame drinne lorgnetiert und ob em Militär-Nachegaffe 147 nid emal merkt, daß uf der andere Syte ds Annelysi uf allne vieren am Boden isch. Hinder der Drotschge düre pressiert der Profässer Zündtheiß, für hurti hei öppis ga ufz’schrybe, wo-n-er juscht usgsunne het, und trappet usgrächnet grad uf ds Annelysis einte Wegge. Potz Wätter! I syr Töubi nimmt ds Annelysi, was zur Hand isch: es paar Ämmetaler, und hout se dem Profässer um d’Ohre, daß der Zylinder i ds Gstüchel vo de Lüt yne flügt, wo di einten us Erbarme mit dem ungfellige Burewybli, di anderen us nächer ligende Gründe d’Chlefeler ufgläse hei. Der ander Weggen isch a mene Radreife vom Fiagger blybe chläbe, und no di halbi Gaß ab het me ne geng gseh uuf und nider fahre. Sobald ds Annelysi wider zue sech cho isch, het es nam Chrischten usgluegt. Es het natürlech nüt anders erwartet, als daß er us Ritterlechkeit mit dem Drötschgeler Händel agfange heigi. Aber der Chrischten isch hinder syr Frou gstande, währed der Profässer nere vo vorne dröit und wüescht gseit het. Wär nid ds Annemarie derzwüsche gsprunge, weiß kei Möntsch, was es no gä hätti. Jitz het der Chrischte sy Frou bi der Hand gno und us em Gstüchel zoge. Uf em Trottoir vor der Chilche het du ds Annemarie dem Annelysi der Chittel ghulfe putzen und ihm mit aller Sanftmuet zuegredt. Aber da het’s no chly hert gha mit dem «Ärdrych erobere». «Du bisch o ne Stopfi», het ds Annelysi sym Ma gseit, «hesch nid chönne luege?» Dem Chrischten isch es gruusam widerwärtig gsi, daß es eso gangen isch. «Weder das isch cho und gsi, i ha nume nüt gmerkt dervo, bis i se ha gseh d’Öpfu zsämeläse.»

		«Un e Feulade han i o im Chittu!» het ds Annelysi mit böse Blicken uf ds Annemarie gseit, und derby het 148 es geng no ds einte Paar Würscht i der Hand gha. «Sä da, häb e chly, so bisch o für öppis guet!» seit es sym Ma und git ihm se z’hüete.

		«Chömet Dir, mer wei jitz hurti a d’Brunngaß, i will Ech’s de chly verstäche, und dernah...»

		«Zerscht wei mer jitz zu Gopfried, so für nüt u aber nüt lan i mi nid übercharre!» het ds Annelysi gmacht, und ds Annemarie het wohl gseh, daß da usrede nüt hilft, wenn es scho dänkt het, jitz wärdi me doch der Gottfried nid usen übercho. Me het der Frou Megert der Wille ta und isch zur Casärne. Dert isch es furchtbars Gstürm gsi. D’Draguner sy scho i de Ställ gsi und hei Roß und Sattelzüüg versorget, tränkt und gfuetteret und gfummlet. Ds Annelysi isch alli Gredi dür e Hof gäge Stall zue, und di beiden andere sy uschlüssig und zaghaft hindedry. E Schildwacht isch uf d’Muetter zue und het nere welle wehre. Aber die het ta, wi wenn si dert allei daheime wär. «Lue du für di», het si dem Soldat gseit, «i weiß scho, was i z’tüe ha!» Der Soldat het nid gwüßt, was er söll, und no gäb er sech het usbsunne gha, isch ds Annelysi im Stallgang inne gsi und dür das Mannevolch düre gstüüret, bis es ds breite Hindergstell vo sym Choli erchennt het. «He, der Fränzu! My Fränzeli!» het’s gseit. «Gäu, gäu, du bchennsch dys Müetti no?» Der Choli het richtig umegluegt, seelevergnüegt der Wädel umenandere gschlängget, gstämpferlet, en Arvele Heu us em Rase grupft und wider gluegt und sech vo der Muetter la tätschle. Im glychen Augeblick isch der Gottfried mit dem Wasserchübel derhär cho und het welle dem Choli d’Füeß wäsche. «E aber, Muetter, was machsch jitz du da?» het er gfragt.

		«Ja nid Gott», het ds Annelysi gseit, «jitz sy mer dr 149 der ganz Tag nacheglüffe. Das het si jitz o dumm breicht! — Chumm hurti use, der Vatter isch o da.»

		«Ja, i darf jitz nid!»

		«Abah! Flänz. — Chumm du!» D’Muetter isch vora, und der Gottfried isch nere nache. I däm Gstürm het ja doch niemer uf se gluegt. Er het emel du no den andere chönne d’Hand drücke. Ds brochene Chörbli mit dem Räschte vo ds Muetters Chram isch scho dinne im Stall, näbem Choli, gstande. Lang hei si du richtig nid dörfe dampe; aber d’Muetter het ihre Triumph gha und im Stadt-Abgah dem Annemarie, wo-n-es gseit het, ohni ds Annelysis courage wäre si nie zum Gottfried cho, g’antwortet: «Nei wäger, i trouen o nid; aber i chenne ds Mannevouch. Mi mueß se nume nid förchte, di Pfösle, Jumpfer Annemarie! Wo nähmte si ds Milidär här, wenn üsereis nid wär?»

		Jitz isch alles ume guet gsi. Vatter und Muetter hei im Friden i ds Sunnefrohs Chuchi z’Nacht gässe, und ds Trineli het ne zuegha, wi wenn’s syni eigeten Eltere wäre. Und du isch me wider uf d’Bahn. Di beiden alte Lütli hei nid vil Wort gmacht uf der Heireis. Ds Annemarie het gmerkt, daß si d’Ydrück vom Tag widerchöuen und derby nid grad heiterer wärde. Ds Annelysi het sy Chrischte so agluegt, wi wenn’s wetti säge: «Jitz hei mer für e Gwunder!» Es isch nid zfride gsi, wil es hütt nüt het chönne schaffen und doch kei Grund gha het zum Nüttue. Es het chuum d’Station Wiftrech mögen erwarte, für wider i syni Sache z’cho. Wenn’s erscht no gwüßt hätti, was ihm dert wartet!

		Wo si usstyge, isch es stockfyschteri Nacht gsi und um d’Station ume nöue so nes Glöuf und Gstürm. Näbem Stationshuus sy e Kuppele Lüt binenandere gsi 150 und z’mitts drinn es Tier. Uf der Stell hei Annelysi und Chrischte d’Stimm vom Köbi umegkennt, und das große schwarze Tier isch ihri Mähre gsi, wo am ganze Lyb gschwitzt und zitteret het. «Seh», het ds Annelysi gseit, «lat mi zueche! Was het’s gä? So, so, hesch du jitz o no müessen Ungfeu ha?» Währeddäm d’Muetter het ghulfe tätschlen und tröschte, hei si nere brichtet, ds Roß sygi ob de Latärne vo der Lokomotive schüüch worde, heig dervo wellen und syg du mit dem Rytwägeli a Latärnestud gfahre. Vo der Latärnen isch richtig nüt meh da gsi als ds lääre Gstelli. D’Schybe sy i Schärben am Bode glägen und der Öltägel umgläärt. «E du aute Ganggu du», het ds Annelysi guetmüetig gschmählt mit dem Roß, «sövli mängisch gfület u geng no so chlüpfigi!» Wo-n-es du aber gseh het, daß d’Lande broche gsi isch, het’s du en andere Ton agschlage: «So, söu mer jitz öppe no der Wage hei schryßen uf aus uehe, he? — Was wottsch jitze?» gratet’s hinder e Köbi, «du bisch o ne Schwauderi! Han i der nid gseit, du söuisch de nid eso hert zueche fahre?»

		Mit Müej und Not hei si du öppis zsämebagglet und sy ufgsässe. Me het ganz süüferli müesse fahre, und so het’s es häb chläb möge bha bis hei. Aber wo ds Annelysi dem Annemarie «Guet Nacht!» gseit het und «Dank heiget de no!», het’s eso tönt, daß ds Annemarie gwüßt het, öb es ds Megerts no einisch uf d’Ysebahn söll ylade. I den Ouge vom Annelysi isch vo hütt a ds Annemarie erscht rächt e Donnergueg gsi. Wenn’s es scho nume vo wytem gseh het, het es dänkt, es gäb öppis Chrumms.

		Nid la troume het sech ds Annelysi, was es i der akademische Wält z’Bärn agrichtet het. Wi nes Louffüür 151 isch d’Mär dür d’Stadt gloffe, es Burefroueli heig dem Profässer Zündtheiß uf der Gaß es paar Würscht um d’Ohre gschlage. E ganzi Wuche lang het men a de Biertischen a däm Ereignis umebrodiert. Es syg es jungs hübsches Meitschi gsi und der Profässer heig’s obenyne gno, hei di einte dichtet, di andere hei gseit, es sygi d’Rach gsi von ere Muetter vom Land. De Stammtischburger isch bekanntlech nie nüt schlächt gnue. Und i ihrer notorische Solidarität hei verschideni Kollege vom Herr Profässer bereits erklärt: «Zündtheiß ist unmöglich geworden», und scho a jüngeri Glehrti gschribe, si sölle sech parat mache, es wärdi de bald e Lehrstuehl ledig. Aber z’Bärn mueß eine scho meh leischte, bis er «unmüglech» wird. Da man e Zsämeputsch mit menen Annelysi no nid grecke. Und so isch der Herr Zündtheiß no lang in Amt und Ehre blibe.





XIV.

Schwärmerei und Disziplin. Zwee unglychi Bärner graten anenand




		Ändlos und schier unbarmhärzig heiter isch der heißblau Himmel über Land und Meer gläge. Uf de Bärgen am Golf vo Neapel het di großi Summerhitz brüetet, es hoffnungsloses Röuchli, wo nie zur Wulke het chönne wärde, isch vom Vesuv graduuf i di lääri Luft verfloge, und sogar ds Meer het sech chuum grüehrt. Millione vo Stärnli hei druffe glitzeret, und ohni Ruusche hei di chlyne Wälleli am Ufer d’Muschleschirbi ufen und abe tröhlet, hunderttuusedmal ds Tags innert dem glyche schmale Rieme.

		Da sy im Schatte vo menen ufgspannete Sägeltuech e Kuppele blutti Manne gläge, bruun schier wi Beduine. Numen a de Gsichter het me nen agseh, daß si nid hie uf d’Wält cho sy. Di meischte hei d’Guetmüetigkeit vo de Schwyzer i den Ouge gha, da und dert einen e füechte Glanz wi vo Heiweh, und wenn me näächer hätti chönne luege, so hätti men im eint oder anderen Oug no nen andere Glanz gseh, dä, wo me dry überchunnt, wenn ds Härz vor großer Erwartung chlopfet. Hie, am Badplatz, isch nämlech di einzigi Glägeheit gsi, wo d’Schwyzer-Soldaten ungstört mitenandere hei chönne brichte.

		Zmitts im Huuffe het e große Kärli — der Grenadier Wipfli — mit dem Grenadier Kiefer yfrig diskutiert, und z’nächscht by nen isch der Fourier-Aschpirant Harzchopf gsässe, der einzig Bärner under der ganze 153 Schar. Keis Wort het er sech la etwütsche. Gredt het er nid vil; aber er isch mit Lyb und Seel derby gsi. Und us der Art, wi di andere mit ihm umgange sy, het me gseh, daß si ne gärn hei und ihm ds gröscht Vertroue schänke. Das het der Peter gwüßt, und grad so het er’s äbe welle ha. Mit allne Schliche het er’s erborzet, daß er juscht nid i ds Bärner-Regimänt cho isch. Er het nid begährt under Bärner-Offizier z’cho. Me het afange gwüßt, wi’s albe gangen isch, wenn eso ne Nütnutz sech ga Neapel verzoge het. Da hei fürsorglechi Verwandti oder Vögt yne gschribe, me söll de zu däm junge Ma luege, mit dem Wink, me söll ne kuranze, bis ihm ds Lige weh tüej, villicht syg de no öppis us ihm z’mache. Aber der Peter Harzchopf het äbe gar kei Luscht meh gha, öppis us sech la z’mache. Er het scho sy Lätzgen us de bishärigen Erläbnisse zogen und dänkt, wenn er under ander Lüt chömi und nid uf Schritt und Tritt uf nes Vorurteil stoßi, so chönnt er de wider i sys Täller cho. Der Gedanken a ds Annemarie het ihm ghörig nacheghulfe. Und wär er jitz under ordlechi Lüt cho oder i d’Einsamkeit, so hätt’s ihm nid chönne fähle. Aber du liebi Zyt, wi het das vo naachem alles anders usgseh! Es sy halt nümme di wackere Soldate vo Santa Brigida, Catania und Messina gsi. Daheim, i der Schwyz, isch gäge napolitanische Dienscht druuflos intriguiert worde. Anstatt daß me der grad Wäg ygschlagen und d’Regimänter ufglöst hätti, het me hindenume probiert, de Lüte der Dienscht z’verleiden und ne d’Soldatenehr z’vernütige. Die, wo öppis uf sech gha hei, sy geng rarer worde, und derfür het me minders Volk müesse rekrutiere. So het der Peter vo Afang a nid die Kameradschaft gfunde, wo-n-er nötig 154 gha hätti. Offizier und Mannschaft sy mißtrouisch gsi gägen enandere. Das het er a sich sälber erfahre. Er het gmeint, er chömi de syne Vorgsetzte vor wi nes unbruuchts Bögli Briefpapier. Aber chuum hei si i der Kontrolle gläse: «Student der Theologie», so het’s gheiße: «O heie! — Wi chunnt dä i Soldaterock?» Und wär der Peter Harzchopf en Ängel vom Himmel gsi, so hätt er gäge das Vorurteil nüt mögen usrichte. Derzue isch bald Längizyti cho und sy alte Widerwille gägen alles unnötige G’regier und alli Kujoniererei. Mit jedem Tag meh isch er eis Härz und ei Seel worde mit den Uzfridene. No jitze frylech hätti ne der Gedanken a ds Annemarie Sunnefroh hinderha, öppis z’tue, wo sech mit der Manns- und Soldatenehr nid vertreit hätti. Tag und Nacht het er e Brief a ds Annemarie uf em Lyb treit. Er het sys ganze Härz dry gleit gha, aber geng het er’s no nid über sech bracht, ne-n-abz’schicke. ’s isch ihm gsi, es gieng e guete Geischt von ihm, wenn er ne-n-abließ.

		Jitz het sech undereinisch ds Grücht verbreitet, d’Offizier heige sälber d’Hand im Spil, für d’Sach z’verderbe. Si heigen im gheime d’Kantons- und Schwyzer- wappe la us de Bataillonsfahnen use tue, und dermit syge di Regimänter nümme Schwyzer-Regimänter. Vo jitz a syge si nume no Lazzaroni-Truppe, wi di yheimische. Der Ruehm und d’Ehr syge verlore, und gäb’s lang gangi, chönne si mit Schimpf und Schand d’Finke chlopfe. Das het du juscht grad de besser Gsinnete wehta. Was Disziplin i de Chnoche gha het und Soldategeischt, het sech nid la verfüehre; aber di junge Bursche hei ds Füür i Chopf übercho und gmeint, si müesse d’Ehr vo de Regimänter rette. Und grad dem Peter het 155 das yglüüchtet. Hinder den Offizier het er undereinisch wider d’Hüeter vo der Ornig gseh, wi-n-er se vo Bärn här gkennt het: verchnorzeti, herti, rücksichtslosi, türlistockstyffi Gsetzeshüeter, wo sälber nid der Geischt vo de Gsetz i sech heige. Dene müeß jitz einisch under d’Nase gribe sy, was si syge. Jitz müesse di Stöck einisch gsprängt sy. Der Drahtgügger het ghulfe, syni Kameraden ufreisen und het’s i ehrlecher Begeischterung ta, das het men ihm scho aghört, wenn er i sym Yfer zur Guitarren improvisiert het:

		Wo Schwyzerfahne brönne

Im Morgesunneglanz,

Da löj mir nüt abtrönne,

Mer wei se-n-eis und ganz.

		Wo Schwyzerfahne wäje,

Da ma der Tod dryschla,

Ma jungi Halme mäje,

Mir stellen üse Ma!

		D’Soldate hei bald mitgsungen und vom Peter Grosses erwartet. A das, was de nachhär chönnti cho, hei di wenigschte dänkt. Si hei sech ybildet, si chönne den Offizier ihri Meinung mit Gwalt bybringe, und wenn si de gseje, daß es ne ja numen um d’Ehr vo de Regimänter z’tüe sygi, so gäbe si no so gärn nah. Und nachhär syge de si, di junge Soldate, die, wo d’Regimänter grettet heige, de chönn’s ne de nümme fähle. So het’s i dene Chöpfe gchochet und brodlet, und wenn der nüechter Verstand zwüschen inne wider einisch der Chopf ufgha het, so isch men i di nächschti Pinten und het e Schwetti füürige Wy drüberab gla.

		So isch es der sälb Tag gstande, wo di urüejige Lüt vom zwöite Regimänt bim Bade Chriegsrat ghalte hei. Es isch abgchartet worde, hütt am Abe, nam Appäll, 156 well men ufbrächen und vo eir Schwyzer-Casärne zur andere ga d’Fahnen use reiche, für se dem Chünig sälber ga z’zeige. Dä wärd ne de scho rächt gä.

		Verabredet isch so öppis no bald einisch; aber ob de d’Lüt o derzue Stande, wenn’s gilt, das isch en anderi Frag. Drum hei si enandere der Eid abgno, daß keine der ander well im Stich la. Uheimelig still isch der Namittag verstriche. Mänge het dänkt, wenn er numen im Loch wär oder irgedwo uf mene vergässene Poschte, daß er nid müeßti derby sy, wenn’s de losgangi. O dem Peter Harzchopf isch so z’Muet gsi. ’s isch ihm vor gsi, di Gschicht chönnti de lätz usecho und dermit ändige, daß er uf der Galeere dörft a ds Annemarie Sunnefroh zrückdänke. Chuum isch der Dienscht übere gsi, het er sech in e Pinte gschlichen und eis gheltet. Wenn einisch i sym Läbe, so wär ihm jitz e Ruusch erwünscht gsi. Was het er anders welle? De Kamerade ds Wort z’bräche, het er nid begährt; also het’s gulten Ärnscht z’machen und alles dra z’setze. Und alli die, wo zu däm Etschluß cho sy, hei sech scho im stillen in e gwüssi Wuet yne gsunnen im Gedanken a die, wo’s de nid wärde wagen und se chönnten im Stich la. Wi neecher der Abe cho isch, descht mißtrouischer hei si enanderen agluegt. Und wi meh si trunke hei, descht giechtiger sy si worde. Der Peter, wi no mängen andere, het äxtra schwäre Wy gno, und wenn’s ihm het welle weich wärden um ds Härz, so het er sech sälber zuegredt, jitz syg der Momänt cho, a dene Rach z’näh, wo uf Chöschte vo den Intelligäntere sech als d’Hüeter vo Rächt und Ornig ufspile, jitz gälti’s, der ufrichtig Idealismus gägen es verchnöcherets Trabantetum dürez’bringe. «Wohl bim Donner», het er zum Wipfli gseit, «hinecht wei 157 mer d’Stöck spalte, he?» Und si hei enandere zueblinzlet.

		E wundervollen Aben isch über ds Meer här cho. Alles isch i mene purpurfarbige Dusem gschwumme, und wär’s g’achtet het, isch in es weichmüetigs Stuune versunke. Aber i de Casärne hei si nid i di schöni Natur use gluegt. Ihri Ouge hei nume das gseh, was ne d’Phantasie für di nächschte Stunde vorgmalet het.

		Der Appäll isch übere gsi, und jitz hei si d’Ohre gspitzt. Wi verabredet, isch e Soldat i voller Usrüschtung vor ds Tor vom Kastell Carmine cho, wo d’Elite-Kompagniee vom zwöite Regimänt gläge sy. Bald druuf het men e hässige Pfiff ghört, und du het’s i allne Stuben afa räble. Wär d’Hand im Spil gha het, isch ufgsprunge, het ds Läderzüüg umghänkt, ds Gwehr us em Räche zogen und di andere, wo no nüt gwüßt hei, gheiße mitcho. Da het’s bündigi Gspräch gä. Wottsch oder wottsch nid? Und me het la merke, daß niemer Gspaß machi. «I stoße der my tüüri Seel ds Bajonett dür e Ranze, wenn d’ nid mitchunnsch!» het men i der halbfyschtere Stube ghöre säge, und setigi Redesarte — de no vo Underoffizier — hei ihri Würkung ta. I de Gänge het’s afa lärmidiere, und bald isch Hof und Stägen ei Troglete gsi. Was öppe vo treu blibenen Underoffizier am Tor het wellen etgägeha, isch uf d’Syte gmüpft worde. «Mach nid d’Chueh!» het’s gheiße.

		Bald isch vor em Kastell ussen e stattlechi Marschcolonne formiert gsi. Der Grenadier Kiefer vo Solothurn het ds Kommando überno, und du isch me tambour battant derdüruuf marschiert, zur Casärne Santi Apostoli. Dert isch ds Houptquartier vom zwöite Regimänt 158 gsi. Es isch es uheimeligs Luege gsi, dä ufgregt Huuffe Soldate, wo dür di höchen änge Gassen isch cho z’stürme. D’Lüt hei nid gwüßt, was das söll gä, und hei sech i d’Hüser gflüchtet und d’Türen und d’Läde verriglet.

		En Offizier vom Kastell Carmine isch in ere Drotschge voruus gfahre gsi und het d’Wacht vo Santi Apostoli chönnen alarmiere, so daß d’Ufrüehrer dert bschlosseni Türe gfunde hei. Aber im Schwick isch ds Casärnetor gsprängt gsi, und währed überobe, i de Gäng und Stube, die hei afa rumore, wo mit de Kamerade vo Carmine under eir Dechi gsi sy, isch scho der groß Huuffe mit Pülveren und Brüelen i Hof gstürmt. Wo d’Offizier us de Cafés und Privatquartier sy cho z’springe, isch scho alles us Rand und Band gsi, und na nere churze Prügleten i der Wachtstube sy di verstümmlete Fahne scho z’mitts im Huuffen uf der Gaß usse gsi. Da und dert isch einen i sym Bluet uf der Bschüsi gläge.

		Underdesse het e zwöiti Colonne vo Carmine d’Revolution i d’Casärne vom dritte Regimänt treit, dert d’Fahne gstolen und isch jitz mit großem Lärme vo San Giovanni Carbonara här cho. Und jitz isch me mit vereinte Chreft gäge San Petito, für d’Fahne vom Bärner-Regimänt ga z’reiche. Si hei gmeint, der Bäremutz sygi de Bärner no lieber als di andere Kantonswappe dene vo den andere Regimänter, und drum gangi’s de dert am ringschte. Aber so ganz sicher sy si ihrer Sach doch nid gsi und hei für guet gfunde, mit Marschsicherung vorz’rücke. Und richtig, wo d’Usspäher a di erschti Schildwacht vom Rayon chömen und eine dä Bärner mit dem Bajonett afat gusle, zieht 159 dä mit dem umgchehrte Schmöckschyt uuf und vertromet ihm der Poli.

		Aha, da mueß men anders! hei du d’Redlifüehrer dänkt und hei e Sturm uf ds Casärnetor organisiert. Eine vo den Astifter het der Peter Harzchopf agluegt, wi wenn er ihm wetti säge: «So, Bäremutz, zeig jitz, wi me da derhinder mueß!» Und der Peter, wo i däm heillose Lärmen und Gstürm scho gar nümme gwüßt het, was eigetlech mit ihm sälber gscheht, het du nid dä welle sy, wo nid darf. «Jitz», het er sech i sym halbsturme Chopf gseit, «jitz gratet’s mer, oder de isch überhoupt alles uus.» Er het sech i ds vorderschte Glid gstellt. D’Tamboure hei Sturm gschlage, und hinder nen isch us em Huuffen use, de Vorderen über d’Chöpf wäg, e regellosi fusillade gäge d’Bärner-Casärne losgange. Vo de Fänschter uus isch g’antwortet worde. Niemer meh het sys eige Wort verstande, und derzue het’s scho so gfyschteret, daß me Müej gha het, enandere z’erchenne. No isch, ohni daß me vil usgrichtet hätti, hin und här gschosse worde, da bahnet sech e Bärner-Offizier, wo daheim vo däm Lärme ghört het, Wäg, z’mitts dür e Huuffe düre, für i d’Casärne. Er het weder Cholbestöß no Bajonett g’achtet und het befole, me söll ihm uftue. Vo inne het men ihm di chlyni Türen ufta. Aber jitz sy di paar Frächschte grad hinder ihm här yne, und us em Halbdotzen isch uf der Stell e Huuffe worde. Schutz uf Schutz het im Gwölb dröhnt. Undereinisch isch ds große Tor ufgange, und i wildem Sturm isch alles yne, über ne jungen Offizier wäg, wo, mit mene Ladstock dür und dür gschosse, am Bode glägen isch. Der Peter Harzchopf isch mit anderne vor ds Tor gstellt worde, für z’wehre, wenn öppe vo usse 160 sötti Hülf cho für d’Bärner. Hunderti vo Ufrüehrer sy no vorusse gstande, hei i d’Casärnen ufe gschossen und nid gluegt, was hinder ne här chunnt. Jitz gseht der Peter wider en Offizier derhär cho. Z’mitts dür e Huuffe düren isch er, e große breite Kärli. Linggs und rächts het er d’Ufrüehrer uf d’Syte gschmissen und chunnt grad diräkt uf e Peter zue. «Aha!» het der Peter dänkt, «jitz gilt’s!» Ohni sech z’bsinnen und doch syr Sach nid rächt sicher, sticht er mit sym Bajonett gäge d’Bruscht vo däm Offizier. Wi ne Blitz isch’s ihm derby dür e Chopf zuckt, daß är halt doch am lätzen Ort und kei rächte Chriegsma sygi. Chuum het der Bajonettspitz der Offizier agrüehrt gha, so het der Peter ds Gwehr scho nümmen i de Hände gha. Der Offizier het ihm’s wäg grisse, ’s gchehrt und... mit mene fürchterleche Brüel isch der Peter Harzchopf z’Bode gfalle. E Bluetstrom isch ihm us der Bruscht höch ufgschosse. Füürblitze, schwarzi Schätte, vili Füeß über sech wäg, es Wörggen und Ruusche. Es paarmal het der Peter no probiert, sech ufz’ha, für uf d’Syte z’cho, sech agsträngt, für öppis z’säge. Aber es isch ihm numen e Schmärzesschrei etfahre...

		Wo d’Ufrüehrer mit de groubete Fahne vom Bärner-Regimänt abmarschiert sy gäge Capo di Monte, für se dem Chünig ga z’zeige, het me di Toten und Verwundete näbedsi treit. Der Houpme vo der erschte Kompagnie, wo us em Hof usgrückt isch, für uf Capo di Monte ga Ornig z’schaffe, het vor em Tor mit syr Latärnen uf di Tote zündtet. «Wo han i doch dä scho gseh?» het er halblut vor sech ane gseit, wo’s ne dunkt het, da ligi der Lychnam vo däm, wo-n-er under em Tor nidergstoche het.

		161 Doben uf em Capo di Monte hei du di treu Blibenen ihri Regimäntsfahnen i heißem Kampf zrückeroberet und der Schandfläcken uf em Schild vo der schwyzerische Soldatenehr wider abgwäsche — ach Gott, mit vil Schwyzerbluet!





XV.

Es luschtigs Duett. Warum der Röhrli-Fritz Meinung änderet und der Gottfried Stüpf usteilt




		«Prezys eso het’s müesse cho», het der Notar Gattschu gseit, wo-n-er bim Déjeuniere ds Blettli gläse het. Wi alles i sym Handel und Wandel, isch o ds Déjeunieren i der Ornig vor sech gange, ’s isch Saches gnue uf em Tisch gsi: Bäjts Brot — der Herr Gattschu het geng e chly Müej gha mit der Verdouung — Anke, Hung, Marmelade, Chäs und Schabziger. Das het all Morgen uf e Tisch müesse, so wägem Überblick und wäge der «jewylige Diet». D’Mama und ds Albärtineli hei sech stillvergnüegt ihrne bsunderen Ankeschnittegnüß ergä, währed der Papa ds Blettli gstudiert und bi bsunders interessante Sache mit gstreckte Finger uf der Glatze trummiet het. «I ha’s geng gseit, das chöm de so», het er furtgfahre, ohni ne Blick näbem Blettli düre z’tue. «Si hei nid ufpasset, di Herre. Si hei’s vil z’wyt la cho. Wenn’s under der Mannschaft rumoret, so mueß me zächemal für einisch nacheluegen und d’Ohre spitze!» — Der Herr Gattschu het im Sunderbundschrieg als erschten Underlütenant «mitgfochte» (so het er albe brichtet). Uf sächs Stunde Dischtanz, i der Luft gmässe, heige si der Kanonedonner vo Gislike ghört. — «Item, so het’s müesse cho — und de dä Härzchopf! — Ja nu, wär nicht höre will, mueß füehle. — Mamali, gi’ mer no ne Schnitte Bäjts!» Und wider isch er i ds Blettli versunke. Dem Albärtineli isch es ganz glych gsi, ob’s prezys eso het müesse cho oder nid. Äs het sy Sach gha 163 und gvätterlet, währeddäm d’Mama neui Brot-Tranchen uf e Rooscht vo der servante gleit und i d’Gluet blaset het. Es het di schöni Schildchrott-Tabatière vom Papa erwütscht und dä «Cafesatz», wo-n-es drinne gfunde het, i ds Schwänkjattli gläärt. Derfür het es du ds Druckli mit Schabziger schön zuegfüllt und glatt gstriche. «Was machsch, Chind?» het der Papa gseit und, ohni vom Blettli ufz’luege, d’Schnupfdrucke zueche zoge. Wo-n-er du o mit den Inserat fertig isch gsi, het er d’Zytung zsämegfaltet und dänne ta. D’Tabatière het er im Sack versorget und isch uf sy Schrybstube gange.

		Stadt uuf und Stadt ab het’s an allnen Orte gheiße: «So het’s müesse cho!» Und es jedes het’s scho lang welle voruusgseh ha. Es isch nid lang gange, so het’s a ds Herr Gattschus Schrybstubetüre popplet, und uf ds «entrez!» vom Herr Notari isch der Herr alt Ohmgäldner Bindhämmer yne cho. Vo wytem het men ihm d’Erliechterung agseh. — Ja, wenn me so ne Vogtschaft los worden isch!

		«Heit Dr gläse, Herr Gattschu?»

		«Ja, frylech.»

		«I ha grad gseit: so het’s müesse cho!»

		«Prezys, Herr Bindhämmer, i ha’s äben o gseit.»

		«Aber es isch doch erschröcklech, di fusillade-n under Schwyzeren uf däm Monte Gapito!» — (Capo di Monte het er welle säge.)

		«Syd so guet, Herr Bindhämmer!» het der Notar gseit und der Visiten e Sässel zueche gschobe.

		«Me sötti dänk jitz i das Neapel schrybe wäge den Effäkte vo däm Bursch, oder was meinet Dr, Herr Gattschu?»

		164 «E Pryse, s’il vous plaît, Herr Bindhämmer?»

		Der Herr alt Ohmgäldner het e Pryse gno und ob em Gfüehl a de Fingerbeeri gseit: «öppis Neus, Herr Gattschu?» Und grad druuf gseht der Herr Notar, währed er sälber e Prysen i sys Chemi schoppet, grüeni Brösmeli über ds Herr Bindhämmers Gilet abe rägne.

		«Was d...! — das — hä — het mer mys — huätschahy — hä, ä — ä — je vous demande mille fois pardon — Herr — hä — hatschu!»

		«Gsundheit, Herr Gattschu. — Aber Schabz... hupp — hueitschy!»

		«Das chätzers Meitschi!»

		«Schabziger — je vous assure — han i myr Läbtig no nie gschnupfet.»

		«Nei gwüß doch o!»

		«Ja — so het’s müesse cho!»

		Beidi hei ihri risige rote Foulard-Naselümpen etrollet, der status quo ante wider härgstellt und afa berate, wi me dem Harzchopf sy Sach well i d’Ornig tue.

		*

		Bi ds Sunnefrohs het me natürlech di böse Nachrichte vo Neapel o verhandlet. Der Papa het se meh vo der politische Syte betrachtet und sech furchtbar g’ergeret. Er isch scho ohni das i der letschte Zyt trüebsälig gstimmt gsi, und jitz het ne die Gschicht no truuriger gmacht, trotzdäm der Tod vom Peter ne von ere schwäre Sorg erlöst het. Papa und Mama hei, ohni öppis derglyche z’tue, uf ds Gsicht vom Annemarie g’achtet, für z’errate, was es dänki. Dem Annemarie sy d’Ougen ufgange. No nie so dütlech wi jitz het es sy Liebi zum Peter Harzchopf gspürt, aber o no nie so 165 dütlech gseh, wi wyt es der Liebi twäge mit synen Elteren usenandere cho wäri. Und drum het es ihm, ob’s es het welle zuegä oder nid — gwohlet ob der Nachricht vo ds Peters Tod. Me het nüt wyters verno, als daß er gfalle sygi. Ds Annemarie het kei Grund gha, öppis anders z’vermuete, als daß er der Tod vo mene brave Soldat gfunde heigi, und sech mit dem Gedanke welle tröschte, daß däwäg sy Jugedliebi eigetlech es schöns Änd nähmi. — Es Änd? — «Nei», het es sech de wider gseit, «e Liebi cha nid ufhöre!» Und öppis isch ihm no bsunders merkwürdig vorcho: Hie und da isch ihm d’Frag uf ds Härz gfalle, ob ächt nid der Peter am Änd doch uf der Syte vo den Ufrüehrer gstande sygi. Bi syr Art z’dänke, bi sym Wäse, bi syr Verbitterung... Ds Annemarie het sech gäge dä Verdacht gwehrt, wi wenn der Peter no läbti und äs für ihn müeßt ystah. Und es isch für ihn ygstande vor däm, wo ds letscht Wort über d’Möntsche het. Alles isch du wider läbig worde, was si zsäme düregmacht hei, und mängisch het’s ihns dunkt, si sygen alli drü wider binenandere, äs und der Peter und der Liechti. Es het di schöne Züg im Wäse vom Peter wider erchennt und sech de albe gseit, es sygi doch eigetlech nid z’begryffe, warum e Möntsch mit so vil Liebi und so vil Chraft und Wille zum Guete müessi z’grund gah, bevor er uszytiget gsi sygi. Was doch so eine derfür chönni, wenn er di starki Hand nid findi, wo ne mögti bha, bis er allei chönnt loufe? — Nah-ti-nah isch ds Annemarie zum Schluß cho, der Peter läbi in eren andere Wält wyter und wüssi, was i sym Härz vor sech gangi. Einisch het es du d’Tante Gatschet gfragt, öb si das nid gruusam findi, wenn e Möntsch, wo di beschten Alöuf heig, so unzytig 166 müessi stärbe? «Chind Gottes», het si-n-ihm g’antwortet, «wenn alli verwachsene Seelen als Chrüpplen im andere Läben erwachete, so hätti ja der lieb Gott nüt als Chrüpplen um sech ume! I dänke, di guete Triibe finde dänen erscht rächt d’Luft, wo si drinne chönne wachse, und es isch nüt als Gnad und Barmhärzigkeit, daß Gott scho hie ne Teil dervo lat usryffe.» — «Mhm, äbe. Der Sunneschyn isch änefür», het ds Annemarie dänkt. Das isch ja schon e Troscht gsi; aber ds Härzweh über ds Peters Schicksal het’s ihm doch no nid möge näh, und di verrisseni Liebi het ihm geng neui Rätsel ufgä.

		Vo däm allem het der Papa Sunnefroh nüt gmerkt. ’s isch ihm nid emal ufgfalle, daß sy Tochter stiller worden isch. Für syni Plän het sech ja alles prächtig agla. Der Harzchopf isch us em Spil gfalle, und d’Uflösung vo de Schwyzer-Regimänter, so wenig er dermit isch yverstande gsi, het la erwarte, daß der Hans Chilchbärger z’grächtem wider hei chömi, und de het’s ja schier nümme chönne fähle. Dä Gedanke het der Herr Sunnefroh geng und geng wider ufgchlepft und ihm über ds Gfüehl ewäg ghulfe, mit syr Chraft und Gsundheit gangi’s sträng bärgab. So isch es nämlech gsi. Wär nid all Tag um ihn ume gsi isch, däm isch es ufgfalle, wi-n-er abgmageret isch und geng eso müed usgseh het. Es isch es Uflüüchte dür ds Papas Gsicht gange, wo Änds Ougschten e Brief vo Gerzesee cho isch, vom Herr Eduard, öb nid ds Annemarie über d’Herbschtferien ufe cho chönnti, für di Buebe chly hälfe z’baschge. Wo-n-es verreiset isch, het der Herr Sunnefroh syr Tochter tief i d’Ouge gluegt und nere so uf nen Art «Bhüet di Gott!» gseit, wi me’s nume macht, 167 wenn men öppis ganz Wichtigem etgäge geit. Das, wo verreiset, gspürt, daß ds andere d’Wort nid findt und daß es i Gedanken eigetlech mitchunnt. Chuum isch ds Annemarie im Ysebahnwage gsässe, so het ihns e großi Urueh überfalle. Es het sech so i syni Gedanke verlore, daß es es jedefalls gar nid g’achtet hätti, wenn’s in e lätze Zug ygstigen und gäge Basel, statt gäge Thun, gfahre wär. «Hei si ächt öppis brittlet?» het es sech gfragt. «Isch er am Änd scho dobe, z’Gerzesee, oder steit er villicht sogar a der Bahn, wenn i z’Wiftrech usstyge?» De isch ihm de wider das trochenen adieu z’Sinn cho vo dennzumal. Di freudigi Erwartung vo Papa und Mama, d’Mißgunscht vo der Frou Charlotte, sys Awachse z’Gerzesee, di verheißungsvolli Zuekunft, das alles isch i syne Gedanke z’ringsetum gange wi Wasserwirbel, und mängisch het’s ihns dunkt, es well ihm ds Härz verspränge. — Und villicht syg’s äbe nid für nüt, het es sech überleit, daß der lieb Gott der Peter wäggno heigi. Es machi fascht Gattig, es sölli so cho, wi’s der Papa so grüüslech gärn gsäch. O, di Freud vo däm guete Papa! Nei, was wär das!

		Undereinisch isch der Zug z’Wiftrech gsi; aber kei Houpme da. Wi nes chalts Lüftli, wo plötzlech über nes Bärgseeli fahrt und ds Wasser macht z’chrüsele, isch es dem Annemarie über ds Härz gstriche. Aber es het nid Zyt gfunde, drüber z’studiere. Wi ds wild Heer sy di drei Bueben über ihns härgfalle, ’s isch ihm schier gange, wi vor bald mene Jahr der Stationslatärne; emel der Huet het es afe so tschärbis gha, wi ds sältmal d’Latärne ds Tägeli. Und hinder em Huus het der Gottfried mit dem Chaisli gwartet. Sobald d’Barrieren offe gsi sy, isch der Draguner mit der luschtige Gsellschaft dem 168 Talguet zue gchätzeret. «Und dänk», het der Röbeli mit Yfer brichtet, «am Zyschtig chunnt de der Unggle Hans us em Chrieg hei für z’grächtem und de — und — und...» — «Ach nei! dumm!» hei ne di beiden anderen überbrüelet, «er chunnt ja erscht na de Ferie!» So hei si das armen Annemarie i aller Liebi der ganz Stutz uuf plaget. — Also na de Ferie! Nu, das isch kei Ewigkeit.

		I de nächschte Tage het sech ds Annemarie rächtschaffe Müej gä, di drei Bueben uf churzwyligi Art z’goume; aber es het ihm nid geng welle grate. Di Buebe hei albeneinisch gfunde, es sygi so verstuunet. Guet z’Schlag isch es einewäg mit ne cho, wil es trotz dem vile Stuune geng zfriden und heiter drygluegt het. Am beschte gangen isch es mit dem Eltischte, dem Fritzli. Mit däm het ds Annemarie scho hie und da öppis Vernünftigs chönne brichte, und der Bueb isch ihm nachegloffe wi nes Hündli, nid numen uf de Spazierwääge; er isch ihm o uf syne Gedankegäng nachegstriche, so guet er derzue im Stand gsi isch.

		Ei Tag isch dem Annemarie vorgsi, es syg öppis nid Guets im Röhrli, a der Aar unde, es mangleti ga z’luege. ’s isch ja scho mängisch dert gsi, und d’Vermuetung, es chönnti öppis lätz sy i der armsälige Tauners-Hushaltig, isch wahrhaftig keis Häxewärch gsi. Aber item, ds Annemarie het im stille dänkt, es gspüri wider der Donnergueg i sech, und das het ihns glächeret. Es het der Fritzli mitgno und gmeint, er chönn ihm de warte vor em Huus. E Halbstund speter het es dänkt: Hätt i ne nume nid mitgno!

		Am Wäg zum Aarebord isch öppis gscheh, wo ne beidnezsäme wehta het. Der Chrischten isch mit dem Gottfried z’Acher gfahre, der Alt het der Pflueg gha 169 und der Gottfried d’Roß gfüehrt. Und wo si a Wäg zueche cho sy und der Pflueg gchehrt hei, da gseh grad ds Annemarie und der Fritzli, wi der Gottfried a sym Dragunercholi für nüt und wider nüt e Töubi uslat und sys schöne Roß, wo-n-er doch eso gschetzt het, unerchannt stüpft. «E e!» het ds Annemarie gmacht, isch en Ougeblick blybe stah und erscht wider wyter gange, wo-n-es sicher gsi isch, daß der Gottfried ihns gseh heigi.

		Wo si i ds Röhrli abe cho sy, het ds Annemarie uf en erschte Blick chönne gseh, daß es wider einisch e fyni Nase gha het. Der Röhrli-Fritz isch vo mene Pintechehr im Seftigamt umenandere hei cho gsi und het jitze sy Verdruß über d’Lääri vo Magen und Chuchischaft a syr Frou usgla. Hütt het dä Griengruebe-Philosoph gar nid gfunde: «Baas, me heig nüt!» D’Frou hätti sölle ha, und was si z’weni gha het, isch nere mit dem Charschtstil uf e Buggel uszalt worde. Ds Wätter isch scho vorby gsi, aber d’Misère het zu allne Löcher vo der Hudelhütten use grännet.

		Wo der Fritzli Chilchbärger ds Annemarie resolut het ghöre rede dinnen und e Mannsstimm unerchannt grob g’antwortet het, isch er zueche cho und het zur Tür yne gluegt, ohni daß ds Annemarie ’s g’achtet hätti. Sobald es sy Sach gseit und dem Röhrli-Fritz dröit gha het, es chömi de wider cho luege, öb er Ornig heig, isch es mit dem Bueb wider der Bärg uuf gäge ds Schlößli zue. Daß der Fritzli gar nüt gredt het, isch ihm nid emal ufgfalle, wil es sälber Härz und Chopf z’voll gha het. Aber oben am Stutz, wo si verschnubbet hei, isch der Bueb undereinisch dem Annemarie agfalle, het ihns umchlammeret und afa briegge.

		170 «Was hesch? Fählt der öppis?»

		Der Bueb het nume der Chopf gschüttlet und nüt welle säge. Jitz het ds Annemarie gmerkt, was los isch. Scho der Stupf, wo der Gottfried sym Roß gä het, und du erscht no di Gschicht da unde, im Röhrli, hei dem Bueb ds Härz ydrückt. Ds Annemarie het ihm afa zuerede, er söll sech das nid so z’Härze näh. «Lue», het es gseit, «das geit halt a mängem Ort so, wo d’Lüt nid so ne guete Papa hei wi dir, und e Mama, wo dem Papa a den Ougen abluegt, was ihm lieb wär. Gsehsch jitz, wi dir’s guet heit? Weisch, drum mueß men albeneinisch ga luege, was settig Lüt mache, und wenn si kei Heiteri im Huus hei, so mueß me ne se bringe! Das tuet beidne Teile guet.» Der Fritzli het du mit sech la brichten und het, wo-n-er zu de Brüeder zrügg cho isch, sy Jammer ob em Spil bald wider vergässe.

		Ds Annemarie hingägen isch, sobald es der Bueb het heibracht gha, wider umgchehrt, vowägen es het im Heicho der Gottfried gseh am Wäg stah. Er het sech dert öppis mit der Rüthoue z’schaffe gmacht, wo nid absolut hätti müesse sy, und es het ihns dunkt, er machi so ne Poschtur, wi wenn er ihm wetti der Buggel ane ha für ne Lätzge. Und so isch es o gsi. Der Gottfried hätti’s natürlech nid über sech bracht, der Schloßjumpfere ga nachez’loufen und sech ga z’veräxcüsiere. Und doch het er’s nid wellen uf sech la sitze, daß si ne so het gseh tue mit dem Roß, ohni z’wüsse warum. Er het ds Härz übervoll gha und isch gottefroh gsi, wo-n-ihm ds Annemarie der Sack vom Chopf ewäg zoge het mit der Frag: «Wo fählt’s, Gottfried, daß Dir so uwirsch tüet mit de Rosse?»

		171 «He, ’s isch emu wahr», seit er, «der Vatter het mi grad eis toube gha.»

		«Warum?»

		«E, für’s grad z’säge: i chönnt e gueti Partie mache. Si wär rächt, u d’Sach wär gueti, u jitz wei di Aute nüt dervo wüsse.»

		«Was isch ne de nid rächt dranne?»

		«He nüt. Grad gar nüt hätte si usz’setze; weder si gönne mer’s eifach nid, si miine haut o, i sött jitz by ne blyben u der Chnächt mache, bis daß si beidisamen unger em Bode sy. So isch di Gschicht.»

		«Aber loset, Gottfried, syd Dr de o sicher, daß es di rächti Frou wär für Euch, und daß Dr de nid unglücklech würdet mit nere?»

		«Ho gwüß nid.»

		«Isch si de vo rächte Lüte?»

		«Nöue schier isch si. Di Aute hi es styffs Hiimet im Tuffbach äne, schöns sunnigs Land, es bravs Huus u fei e chly Waud derzue. Si wär enzegi Tächter, u was i ha ghört brichte, wär de no öppis Güute da. — Mer sy üsere paar dert yquartiert gsi färn. Da isch si mer z’erschtmau ebcho. U si het mer grad gfaue. ’s isch my Tüüri es grangschierts Meitschi. Diser hi’s o gsiit, aber si het nüt von ne weue.»

		«Aber Dir chönntet ja mit nere dahäre cho und hie bure!»

		Jitz lachet der Gottfried gääl, wi wenn ds Annemarie ganz öppis Dumms gseit hätti.

		«Wo söu i hie bure? — Me stieng ja enangere doch numen uf de Zejen ume.»

		«E ba. Da wett i doch luege! Chrischten und Annelysi hätte jitz ihri Sach gmacht. Die chönnte sauft i ds 172 Stöckli übere, und dernah würdet Dir ds Lächen aträtte. — Wartet nume, mer wei de scho luege, wenn der Herr Houpme wider da isch.»

		Der Gottfried het uf das hi ganz anders drygluegt.

		«Der Aut im Tuffbach äne pressiert drum u siit, er mangleti de bau z’wüsse, wora daß er syg.»

		«Ja, dä wird scho warte. I will de mit der Muetter ga rede. Aber Geduld! Vergässet nid: Ehre Vatter und Muetter! Und die Sanftmüetige wärde das Ärdrych besitze, Gottfried!»

		Ds Annemarie isch dem Gottfried wi nen Ängel us em Paradies vorcho. Er het’s ganz verstuunet agluegt und vor luter Verlägeheit d’Rüthoue wider i Bode gschlage. Erscht, wo-n-es schon es paar Schritt wyt von ihm ewäg gsi isch, het er wider ufgluegt, d’Händ uf e Houestil gleit und afa nachestuune.

		Der Räschte vom Tag isch i stillem Friden abgloffe; aber am Abe, sobald der Fritzli im Bett glägen isch und di heitere Farbe vo Luscht und Lehr i sym Bsinnen erlösche sy, isch undereinisch wider di rueßigi Chuchi vom Röhrli us der Stube-Fyschteri vürecho, di bruun und blau gschlageni Taunersfrou und di trüeben Ouge vo däm Ma, wo dem Annemarie wüeschti Wort gä het. Ds möntschlech Eländ het sech uf ds Bettgätterli gsetzt und der Fritzli aghuuchet, bis ihm d’Tränen uf sys weiche subere Houptechüssi tropfet sy. Und zletscht het er afa hüüle, ohni z’wüsse warum.

		D’Mama het’s ghört und isch ne cho bhöre, was er z’briegge heigi. Der Fritzli fragt se: «Schlat er se-n-ächt wider?» D’Frou Chilchbärger begryft nüt drannen und dänkt, er heig öppis troumet.

		«Schlaf du jitz und bis lieb!»

		173 Aber der Fritzli isch mit däm Bscheid nid zfride gsi und het welle, der Papa söll ga luege.

		«Wohi?»

		«I ds Röhrli abe.»

		Und du isch du nah-ti-nah alles usecho. Dem Fritzli het d’Mama nid vil gha z’säge, descht meh aber dem Annemarie. Was äs dert unde heigi z’sueche gha und de no der Bueb mitz’näh? Eis für allimal well si das nümme ha. Und der Zwäckschutz isch du no zletscht cho: «I hätti gueti Luscht, Ech grad morn wider hei z’schicke!»

		Si hätti ja das gar nid bruuche z’säge. Der Frou Charlotte ihri Ouge hei’s ja scho di ganzi Wuche geng verraten und geng descht dütlecher, wi meh dem Annemarie syni glänzige Blicken i d’Zuekunft yne triumphiert hei. D’Frou Chilchbärger wär jedem um e Hals gfalle, wo nere ne halbwägs vernünftige Grund hätti chönnen agä, für ds Annemarie no vor em Ferie-Schluß hei z’spediere. Und ds Annemarie het das Tag für Tag usegschmöckt. Aber es hätti nid müessen e Möntsch sy, wenn nid das Gfüehl ihns juscht grad agmacht hätti, där Giechtigi ds höchschtmügleche Mäß vo Sanftmuet etgägez’ha. Es isch ihm o grate, und wi meh es ihm graten isch und ihm d’Freud drüber us den Ouge glüüchtet het, descht hässiger isch d’Frou Charlotte worde. Beidi hei gspürt, daß es der Gnepfi zue geit, und beidi hei gwüßt, wär der Sig wärdi dervo trage.

		Öppen acht Tag na däm Zangg wägem Röhrli het d’Frou Charlotte gseh, daß mit der Poscht e Brief us der Schrybstube vom Notar Gattschu a ds Annemarie Sunnefroh cho isch, und vo denn ewäg isch ds Annemarie wider ganz still worde. Syni Ouge hei gar nümme dä zueversichtlech Glanz gha, wo d’Frou Chilchbärger 174 so ufguslet het. Si isch fascht vergyblet vor Gwunder, was ächt da gange sygi und het sech jitz vo neuem afa ergere drüber, daß nere ds Annemarie nid ds Vertroue gschänkt het, se-n-i syni Sorge la yne z’luege. Di beide sy enand so vil wi müglech uswäg gangen und hei nume däwäg chönne der Friden ufrächt bhalte.

		D’Ferie sy scho dem Änd zuegange, und me het afa studiere, was me jitz de mit dem Fritzli well afa. Dä Bueb hätti in e rächti Schuel sölle; aber me het sech nid rächt chönne dezidiere, wie mache. Der Papa wär derfür gsi, me bhielt ne no länger z’Gerzesee und würd sech wäge de Lätzge luege z’hälfe mit dem Annemarie. Aber vo däm het d’Frou Chilchbärger nüt welle wüsse.

		Juscht isch men a mene Samschtig Aben im péristyle dranne gsi, das z’erörtere — ds Annemarie isch mit de Bueben uf em Bärgli hinde gsi — da chunnt mit schwäre Schritte der Chrischte dür e Garten yne. Er hätti nöuis mit dem Herr von Chilchbärger z’rede, wenn’s erloubt wäri, het er gseit, und der Herr Eduard het ne gheiße sitze.

		«U jitz?» het der Herr Chilchbärger ihm aghulfe.

		«Es isch äbe wägem Bueb, wägem Gopfried», het der Chrischte vüre porzet. «D’Jumpfer Sunnefroh wird Ech wohl afen öppis dervo brichtet ha?»

		Da het d’Frou Charlotten ihri Ohre nid übel gspitzt.

		«Gopfried het äbe ds Wyben im Chopf. Er isch nöue da währed dem Dienscht in es Huus cho im Tuffbach äne, u da het ihm es Meitschi i d’Uge gä. U jitz miint er emu o, es müessi zwängt sy. Ds Meitschi wär rächts u di Auten o u ds Hiimet. Weder äbe, i mangleti der Bueb jitz grad no hie. Mer sy o nümme hüürig, ig u Annelysi, u da isch es de grad e chly sträng, we de 175 d’Buebe, grad juscht, we si nahe wäre, für daß men afen öppis von ne hätt, uuf u dervo wei. Un öb Annelysi nes Sühniswyb näben ihm mögt erlyde... das wurd de enangere no taargge. Jitz han i äbe gmiint, i wetti cho frage, was der Herr von Chilchbärger derzue sieg, wenn ig u Annelysi i ds Stöckli zügleten u der Bueb ließe lächne. I troue, dä im Tuffbach ließi’s scho gscheh, wenn er gsäch, daß di Junge hie mögte gschlüüffe, un i chönnt ja o geng no chly zur Sach luege.»

		«Das wott halt überleit sy», meint der Herr Chilchbärger.

		«Prezys. Das han i ja o däicht. Weder d’Jumpfer Sunnefroh het is äbe gseit, mer sötti das eso mache, si glubi, Dir hättit auwäg nüt derwider.»

		D’Frou Charlotte het ihri Handarbeit uf e Tisch gleit und mit de Blicken ihre Ma gmuschteret, wi wenn si ne dermit wett hinderha, öppis Rächts z’antworte. Er het’s wohl verstanden und het sech o ghüetet, ja oder nei z’säge. Das syg de dem Herr Houpme sy Sach, het er gseit und der Chrischten usegstüdelet. Si hei no nes Chehrli hin und här gredt, und du het der Lächema gseit: «Nüt für unguet!» und isch gange. Chuum isch er furt gsi, so isch d’Frou Charlotten ufgfahre: «Jitz isch’s aber gnue! Was sech di Gäxnasen erloubt, isch nümme z’ertrage. Was het die im Lächehuus ga dryz’rede? Entweder sorgisch du jitz derfür, daß si ga Bärn chunnt, oder i gangen ere sälber ga Bei mache.»

		Der Herr Eduard het sech no nid uf ne Bscheid bsunne gha, so tönt hert näbem péristyle, vom Gäßli ufen e Stimm: «Wäm wottsch du ga Bei mache?» — Und wo si luege, steit wahrhaftig der Herr Houpmen im 176 Gäßli usse, und zwar no i der Uniform. Er het e Transport etlasseni Soldate ga Bärn hei gfüehrt und isch jitz grad vo dert cho. Daß er di schöni Uniform anne bhalte het, isch villicht nid so ganz ohni bsunderi Absicht gscheh. Währed Herr und Frou Chilchbärger dem Gartetor zue gange sy, für der Herr Hans ga z’grüeße, sy d’Buebe, wo ne vom Bärgli uus gseh hei, i wildem Sturmlouf derdürab cho, so daß ne ds Annemarie nid nachemöge het. I allem Bärgabcho het es sys Chleid zwägzupft und pützeriet und d’Haar feschter ufgsteckt. Wo-n-es i Hof cho isch, sy si alli um e Houpmen ume gstande, und di Buebe hei mit Bollouge jede Chnopf a der Uniform betrachtet. Ds Annemarie isch frank und frei uf e Herr Hans los und het ihm d’Hand dargstreckt, wi wenn’s e Brueder wär. Und är het o nüt Apartigs gseit; aber eine, wo’s versteit, uf de Gsichter z’läse, hätti wohl gseh, daß er i sym Härz di anderen alli e chly hinder ds Huus gwünscht het. D’Frou Charlotte het’s nid chönne verstecke, wi tschärbis si sech i där freudig ufgregte Gsellschaft vorcho isch.

		Nam z’Abe sy di beide Brüeder im Garten uuf und ab gangen und hei vo Neapel brichtet. Wo si zur alten Akazie näbem Tor vüre cho sy, isch d’Frou Charlotte zue ne gstoße.

		«Was het dr eigetlech dä Namittag zsäme gha?» fragt der Houpme.

		«Ja», antwortet si, «du bisch grad im rächten Ougeblick cho, für Ornig z’mache. Es isch afange nümme zum Derbysy. Weisch, das Annemarie het d’Nasen i allem inne. Äs regiert jitz de bald. Und das lan i mir halt nümme gfalle. I möcht jitz de einisch wüsse, wär hie Herr und Meischter isch.»

		177 «Plag di nid», seit der Herr Hans so rüejig wi nume müglech, aber mit mene stächig feschte Blick uf sy Schwägerin, «i will Ech nümme lang im Ungwüsse la.»

		Uf das hi hei d’Frou Charlotten und ihre Ma ds Muul la hangen und hei nümmen um Ufschluß über, wär z’Gerzesee regiere söll, pressiert. Si sy o nid, wi sünsch, uf ds Bärgli ga der Sunnen-Undergang luege; si hei im Huus inne Sunnen-Undergangs gnue gha.





XVI.

Warum me schlächt gschlafe het. Di einte gange z’Predig, di andere hinder ds Huus




		Di große Gedanke chömen eim i der Bettwermi; aber der gröscht Teil dervo geit am Morge bim Wäsche wider ab. Der Houpme Chilchbärger, so höhn er nächti über sy Schwägerin gsi isch, het eigetlech sy Brueder nid gärn us em Huus vertribe, scho de Chinder twäge nid, und drum het er sech i der Nacht usdänkt, er chönnti mit dem Annemarie anderswo — villicht i der Stadt — ga hüsele. So würd de alles im beschte Friden abloufe.

		Aber äbe! Sobald es i syr Junggselle-Stube taget het, isch di übergroßi Güeti wider uf ds Mäß vom Tageshärz zsämegschrumpfet. Der Herr Hans het ds Fänschter ufta, und du het ne di ganzi großi Schönheit vom Bärnerland überfalle. Er het grad gspürt, daß er sech da dervo nümme chönnti z’grächtem losryße. Und im Gedanken a d’Müglechkeit, sech hie mit dem härzigschte Froueli, wo-n-ihm no under d’Ouge cho isch, chönnen yz’huse, hätt er grad möge zum Fänschter uus juze wi ne Chüejerbueb. Grad so wyt het er sech nid la gah; aber emel pfiffe het er wi nes Kanari.

		Ussert de Buebe het im Schlößli niemer guet gschlafe gha. Ds Annemarie cha me sech dänke warum. Mit mene Brief i der Hand isch es ygnuckt, aber bald druuf wider erwachet und di ganzi Nacht düre nie meh z’grächtem ygschlafe. Bald het ihns der Triumph über d’Frou Chilchbärger gweckt, bald d’Freud über e guete 179 Bricht, wo-n-es jitz de synen Eltere chönni gä, nid z’rede vo der Houptsach, vom Hans Chilchbärger. Mit so mene Ma sy Wäg chönne wyter z’gah, z’mitts under allne dene Lüte, wo jitz scho dem Annemarie aghanget sy wi amene guete Müetterli! I sibete Himmel gfloge wär’s di Nacht, wenn nid... ja, wenn nid öppis gsi wär. Me seit, es gäbi Gspänschter, wo eim ds nacht d’Dechi vom Bett abe zieje. Dem Annemarie het geng und geng wider öppis am Brutschleier zupft, wo sech mit zartem Duft über sy Seel het gspreitet gha.

		D’Frou Charlotte het di ganzi Nacht i urüejige Tröume züglet und z’Bärn Stube möbliert, und der Herr Eduard het grächnet, grächnet, grächnet, und sech schier nid mögen ebha, ufz’stah und der Zinsrodel ga z’dürnüele. Es isch e wahri Wohltat gsi, daß d’Buebe bim Déjeuniere gräßlech gchääret hei, so daß men emel mit Schmähle het chönne di Stilli underbräche, wo me schier erstickt isch drinne. Me het ds Zsämelüte zur Predig fascht nid mögen erwarte, für e chly vo sich sälber ewägz’cho.

		Wi’s ihm isch uftreit worde, het ds Eisi ds Annemarie im Momänt, wo me zur Chilchen ufbrochen isch, i d’Chuchi glökt und’s dert versuumt. Der Herr Hans isch mit den andere bis uf d’Straß use, wi wenn er mit ne z’Predig wetti. Da blybt er plötzlech stah, gryft linggs und rächts i syni Buesetäschen und seit: «Ach was!» Und währed ds Ehepaar Chilchbärger wyter gloffen isch, chehrt er um und geit hei. Ds Eisi het sy Sach ganz pärfäkt gmacht. Es het mit der Jumpfer Sunnefroh dampet, bis es ds Gartetor het ghöre gyre, und so isch es gscheh, daß di zwöi sech schön z’mitts im Garte begägnet sy.

		180 Der Herr Houpme nimmt der Jumpfer Sunnefroh ds Gsangbuech us der Hand und stoßt’s i Sack. Du git er nere d’Hand und füehrt se-n-under der Äßstube düre, ohni numen es Wort z’säge. Und dert, exakt am glyche Plätzli hinder em Tor, wo si einisch zsäme dem Peter zueglost hei, nimmt der Herr Hans sys Annemarie fescht i d’Armen und git ihm es härzhafts Müntschi und du no eis, und ds Annemarie het ihm se-n-umegä und derzue syn ihm Tränen über d’Backen ab gloffe.

		Jitz betrachtet der Herr Houpme sy Schatz mit zärtleche Blicken und seit: «I dänke, mer sygen eis, Annemarie, oder nid?»

		Es het kei Ton vürebracht. Statt däm het es ihm d’Armen um e Hals und der Chopf a d’Bruscht gleit, so daß er sys Härz het gspürt chlopfe.

		«Chömet, mer wei chly dahindere!» Der Hans het dem Annemarie der Arm gä, und du sy si langsam dür ds Wägli uus, wo vom Huus alli Gredi dür d’Hoschtet hindere füehrt, zum Plätzli a der efeu-überwachsene Gartemuure. Bis derthi hei si nüt zsäme gredt, und ds Annemarie het geng vor sech abe gluegt.

		«Also», seit er und zieht sy Brut näbe sech uf ds Bänkli, «jitz chönne mer ändlech einisch ungstört zsäme brichte. — O, wenn Dir nume wüßtet, wi-n-i dernah blanget ha, mi mit Euch z’Gerzesee cho z’sädle! Aber i ha nid us em Dienscht furt dörfe, solang es z’Neapel gmuttet het, und kei Möntsch het chönnen errate, wi das no usechunnt. Jitz isch’s fertig. Es truurigs Änd het’s gno, und descht lieber isch es mer, daß i Euch no gfunde ha. I wär gruusam gschlage gsi, wenn i z’spät cho wär. Gerzesee hätt mer nüt meh gulten ohni Euch.»

		181 Mit däm het er wider der Arm um ds Annemarie gleit und ihm tief i d’Ouge gluegt. Aber nid lang. Ds Annemarie het wider a Bode gluegt und d’Tränen abgwüscht.

		«Aber, Annemarie!» seit er. Er isch nid rächt drüber cho, ob es vor Freud und Säligkeit briegget — sym ganze Wäse nah hätti me das chönnen anäh — oder ob irged öppis no us em Wäg müessi gruumt sy. «Chunnt’s Ech öppe doch no chly z’plötzlech?» Mit däm nimmt er dem Annemarie der Chopf zwüsche d’Händ und git ihm es Müntschi uf syni duftige chruse Haar. Derby het er i däm Chopf e lyse Widerstand gspürt und drum e chly verwunderet drygluegt.

		Jitz nimmt ds Annemarie alli Chraft zsämen und wott rede. Aber statt es Wort vürez’bringe, het’s der Halt z’vollem verloren und isch in es Schluchzen usbroche.

		«Aber, aber!» het der Hans Chilchbärger ratlos und zärtlech gseit.

		«Zürnet mer’s nid!» chunnt’s jitz ändlech dem Annemarie ab de Läfzge. «Gället, i bin es Dumms, eso ga z’mache, aber i ha halt Müej, mi dür alles düre z’finde.»

		«Dür was?»

		«Ach, i ha halt gar mängs Böses hinder mer.»

		«Eh myn Troscht doch o! — Aber jitz isch es ja dahinde!»

		«Äbe no nid ganz.»

		«Ja, was fählt de no?»

		«Ach!... Dir wüsset’s ja wohl. Und es isch gschyder, i säg’s jitz no grad use: Was isch us em Peter Harzchopf worde?»

		Dem Hans Chilchbärger isch es gsi, wi wenn men 182 ihm e Fuuschtschlag uf d’Bruscht gä hätti. «Jaso! — Das isch es? — I hätti nid dänkt, daß Euch dä je z’grächtem öppis gsi wäri. Aber jitz isch er ja tod.»

		«Das weiß i. Säget mer nume, wi das zuegangen isch. Isch er als brave Soldat gfalle?»

		Der Houpmen isch ergerlech worden und het sech überleit, ob er eifach well ja sägen und dermit d’Sach eis für allimal abtue. Aber öppis in ihm het sech dergäge gwehrt. Er het mängisch gnue drüber nachedänkt, wi das wärdi usecho, wenn einisch ds Annemarie sy Frou sygi und de uf irged mene Wäg ihm z’Ohre chäm, wi’s bi ds Harzchopf’s Tod zue und här gange sygi. Jitz isch’s ihm ganz klar worde, daß er’s nid het dörfe dadruuf la abcho. Es isch um ds Glück vo beidne gange. Also use mit der Wahrheit, wi-n-es sech für ne Soldat und Bärner schickt!

		«Wi me’s nimmt», antwortet er, «er isch — das darf me wohl anäh — us ehrlecher Überzügung mit den Ufrüehrer gangen und het’s halt mit dem Läbe zalt. Er het ja gwüßt, was uf em Spil steit.»

		Ds Annemarie het ob däm Bricht ganz fyschteri großi Ougen übercho und isch bleich worde. «Als Ufrüehrer?» het’s gfragt. «Aber wi isch er de umcho?»

		En Ougeblick isch dem Houpme der Ate chly bstoche. Und du het er sech früsch zsämegno und gseit: «Das allerdings, Annemarie, chan Ech niemer besser sägen als ig.» Ds Annemarie het sech wi i mene Chrampf a d’Banklähne gchlammeret und mit ganz stöberen Ouge sy Brütigam agstuunet.

		«I bi i mym Quartier gsi», fahrt er furt, «wo der Alarm gangen isch. Uf en erschte Ton hi bin i zur Casärne, z’mitts dür e Huuffe vo de Revoluzzer düre. 183 Alles han i uf d’Syte gheit, was mer i Wäg cho isch, und wär no ungschlagen yne cho. Da chunnt so einen uf mi zue und guslet mit dem Bajonett gäge mi. So? han i dänkt, dir will i zeige, was Ornig isch, ryßen ihm ds Gwehr us der Hand und jagen ihm ds Bajonett dür e Lyb. — Ja, es isch ruuch gange. Aber da cha me sech nid lang bsinne, und i ha gwüßt: jitz gilt’s!»

		Ds Annemarie het e Schrei underdrückt und isch wi vo Sinnen i sech zsämegsunke, so daß der Houpme gmeint het, es falli z’Bode.

		«O Dir Unglückleche! Was heit Dir gmacht!» bringt es müehsälig vüre. «Da lueget, was für eine Dir töt heit!» Dermit zieht es dä Brief vüre, wo-n-es alli di Tag mit sech umetreit het, und git ne sym Brütigam.

		Der Houpme het der Brief usenandere gfaltet und gläse, währeddäm ds Annemarie mit vergeischtereten Ouge jede vo syne Gsichtszüg verschlunge het.



		«Liebe Annemarie!

		Im schönsten Lande der Erde sterbe ich vor Heimweh, vor Sehnsucht nach Dir und nach meiner Heimat, meinem Volk. Ich verbrenne hier, nicht unter der Sommerglut des Golfes von Neapel, aber vor Herzweh nach Dir. Sage mir, wie ich es anfangen soll, um wieder zu Dir zu gelangen. Hier gehe ich zugrunde. Ich gehöre nicht in den Soldatenrock. Zu Dir gehöre ich. Mit Dir will ich durch das Leben ziehen, und wenn sie mir das letzte vom Leibe reißen und mich zu Tode martern, ich will es alles über mich ergehen lassen, um mit Dir Hand in Hand das zu tun, was der Traum meiner Jugend war. Annemarie, hilf mir, mein Leben den Enterbten hingeben! O, wie glücklich könnten wir sein!

		184 Was ich Dir einst gesungen, es war mir ernst und bleibt mein Ziel ewig:

		Laß uns in der Liebe lichte Himmelsweiten,

Aus der Starken hartem Bann hinübergleiten,

Daß zurück wir kehren reich an edlen Gaben,

Die Zerschlagenen und Armen zu erlaben.

Sanft zerfeilend ihre goldnen Sklavenketten,

Wollen vor der Selbstsucht Schergen wir sie retten.

Mag der Speer des Neides unsre Brust durchbohren,

Was du liebend um sie littst, ist nicht verloren.

Wahre Liebe kann im Sterben nicht erbleichen;

Dienend, leidend, wird sie doch ihr Ziel erreichen.

		Annemarie, mag kommen, was da will, Dich wird der Tod nicht scheiden von Deinem

		Peter Harzkopf.»

		Der Houpme Chilchbärger het dä Brief, wo sy Bajonettstich hert dranne düren i ds Peters Härz gfahren isch, wi men a de Bluetfläcke gseh het, dem Annemarie mit mene Süüfzer umegä und keis Wort meh chönne säge. Er het syr Brut der Arm botten und se halb gfüehrt, halb treit gäge ds obere Huus und i ihri Stuben ufe. Dert het er se no einisch a sech drückt, se-n-uf ds Bett gleit und nere nes Müntschi uf d’Stirne gä, und du isch er use. Uf der Schwelle het er sech no einisch umgchehrt und, bevor er d’Türe hinder sech zuezoge het, halblut gseit: «Bhüet di der lieb Gott, du arms Chind!»

		*

		Wo di andere vo der Predig hei cho sy, hei si weder der Hans Chilchbärger, no ds Annemarie gfunde. Dem Houpme sy Stuben isch läär gsi. Vom Annemarie isch ds Änneli, wo im obere Huus ufgwartet het, cho säge, 185 es sygi chrank und chömi nid cho ässe. Der Houpmen isch erscht am späten Abe wider hei cho. Später einisch isch der Dölfi Gatschet cho erzelle, der Unggle Hans sygi der sälb Namittag bi syr Mama z’Chiltderf äne gsi und heigi dert ds luter Wasser plääret. Und öppis eso het o der Gottfried gwüßt z’brichte, wo ds morndrisch i aller Früechi der Herr Houpmen uf d’Station abe gfüehrt het. Lang, lang no heig er gägem alte Schlößli hindere gluegt und d’Ouge gwüscht.





XVII.

Vo Chrügeli-Paschteten und verbrönnte Finger




		So nes z’Mittagässe wi der sälb Sunntig hei di Buebe Chilchbärger no nid düregmacht gha. Papa und Mama sy verschmeiet da gsässen und hei soz’säge keis Wort gredt. Nume hie und da ne Frag oder sünscht es Wort het la errate, daß si sech der Chopf zerbroche hei, was ächt dä Morge gange sygi. Di prächtigi Chrügeli-Paschtete, wo me dem Herr Houpme z’lieb het la mache, het nöue niemerem rächt welle gschmöcke. D’Buebe zwar hei einewäg ypackt, was d’Mäge hei möge fasse; si hätte sech ja nid chönne vergä, öppis eso la z’stah. Papa und Mama hei gmeint, si heige nume vo ihrer Gmüetsverfassung e schlächti Chuscht im Muul, und sy froh gsi, daß di sorglosi Juged doch d’Sach z’Ehre zieji, bis undereinisch d’Frou Charlotten e Dachen i der Paschtetefülli findt. «Pfythuß! — Was isch jitz das?» het si gseit und ds Eisi z’Red gstellt. En Ougeschyn i der Chuchi het du ergä, daß ds Eisi us Verschuß d’Cherzestock-Ruumi mitsamt den Uschligstümpli i Paschtete-Hafe gworfe het. — Es isch halt z’vil gsi für das guete Chöcheli, währed dem Rüschte vo der Fülli no der Herr Houpmen und ds Annemarie under em Chuchifänschter z’wüsse. Bald het du Kamilleduft no ne bsunderi Nüancen i di düschteri Stimmung vom ganze Huus bracht. Ds Eisi het gschwore, so ne böse Tag heigi’s i syr ganze bald sächzigjährigen Ärdewallfahrt no nid erläbt, und gcholderet, daß sogar d’Chatz für guet gfunde het, dä halb Tag vorusse zuez’bringe.

		187 Scho am Mäntig druuf isch der Herr Sunnefroh ds Annemarie cho hei reiche. Der Herr Houpmen isch am Morge by-n-ihm gsi und het ihm brichtet, was gange sygi. Er isch so gschlage gsi, daß i der Frou Charlotte d’Vermuetung überwoge het, ds Annemarie und der Hans syge ganz usenand; aber si het nid ds Courage gha, z’frage, und der Herr Sunnefroh het nid es Wort meh gseit, als grad het müesse sy. D’Tante Gatschet, wo me du isch ga frage, het wohl chönnen Ufschluß gä über d’Ereignis vom Sunntig, aber was der Hans vorheigi, het si so wenig gwüßt wi alli andere. So isch halt d’Frou Charlotte grad über das, was se-n-am meischten interessiert het, im Bhäng blibe. Und zu der Ungwüßheit, wo se gmarteret het, isch sogar über si ds Gfüehl von eren unagnähme Lääri cho. Allne, vom Lächehuus bis i Sädel ufen und vom Schlößli bis zum Röhrli hindere, het ds Annemarie gfählt. Aber am uheimeligschten isch allnezsäme gsi, daß me so gar nüt vom Herr Houpme verno het. Me het vermuetet, er wärdi wider a menen Ort in es Regimänt yträtte, aber wo?

		Me cha sech dänke, wi’s d’Frou Charlotten ufguslet het, wo na vierzäh Tagen e Brief vo ihrem Schwager a ds Annemarie uf en Äßstubetisch gflogen isch. Uf em Couvert isch der Stämpel vo Marseille gsi. No bevor öpper wyters dä Brief gseh het, isch er i ds Bureau vo der Frou Chilchbärger gwanderet, und sobald si gwüßt het, daß niemer umewäg sygi, wo se chönnti störe, isch si ne wider ga vüre näh. Mit Härzchlopfe het si ne-n-uf all Wys und Wäg gäge ds Fänschter gha, für öppis chönne dürez’läse. Aber es het nere nüt welle grate. Ds Pütschierwächs abchnüble het si nid chönne, ohni 188 ds Papier z’verryße. Jitz chunnt nere d’Idee, si chönnt’s suber abschmelzen und nachhär mit dem Petschaft vo ihrem Ma nes neus Chilchbärger-Wappe druuf drücke. Mit zitterige Finger het si der Brief über ne Cherzen und luegt, wi ds Wachs fat afa brödelen und tropfe. Scho isch der üsser Pflaartsch ab gsi, und dem innere hilft si mit nere Lismernadle nache. Da flammet undereinisch ds Papier uuf, und si cha’s nume no grad zsämechnuuschte, für der Räschte z’lösche. — «Ja nu», het si dänkt, «jitz isch er myne.» Der under Teil vo beidne Blettli isch no gsi z’läse, und da het’s gheiße:

		«... doch vor Gott und meinem Gewissen sagen, daß ich in der Dunkelheit nicht wußte, wen ich vor mir hatte und mich meiner Haut wehren mußte. Dazu berechtigte mich vollends das soldatische Pflichtgefühl. Ich hatte Aufrührer vor mir, welche sich an unsern Fahnen vergreifen wollten. Selbst wenn ich eine Ahnung davon gehabt hätte, daß ich Harzkopf vor mir habe und daß er Ihnen...»

		Und uf der letschte Syte:

		«... seine Liebe zu Ihnen den Tod überdauern werde, so bitte ich Sie, es mir als bernischem Edelmann zu glauben, daß ich in diesem Punkte mich nicht durch einen Studenten von niederer Herkunft beschämen lasse. Den Beweis dafür werde ich nicht schuldig bleiben. Das, liebe Annemarie, gelobt Ihnen

		Ihr in unverbrüchlicher Treue ergebener

		Hans v. Kilchberger.

		Postscriptum. Ich warte hier auf eine Reisegelegenheit, um nochmals meine Dienste dem König beider Sizilien anzubieten.»

		189 D’Frou Charlotte het näbe de verbrönnte Finger gnue gha für e Gwunder und dermit glych nid gwüßt, uf was si sech söll gfaßt mache. Si het der Räschte vom Brief o no verbrönnt und isch allei Bsitzerin vo sym Gheimnis blibe.

		*

		Für ds Annemarie sy rächt trüebi Tage cho. Dä guet Papa Sunnefroh het und het nid welle begryffe, warum sy Tochter ihm so «liechthärzig» alli syni Plän umgworfe heigi. «Wi cha men o ds Glück, wo men eim däwäg uf em Presäntiertäller beizt, vo der Hand wyse!» het er geng wider gseit.

		«Ach», het ihm de albe ds Annemarie g’antwortet, «Dir redet geng vo Glück. Es wär äbe keis Glück gsi.»

		«Eh bah! — Da wär de scho Gras drüber gwachse, und dir hättet ech bald beidi dermit abgfunde. Me mueß nid so difficil tue!» het der Papa raisoniert. Es het Momänte gä, da het ds Annemarie gmeint, jitze syg’s überstande, und sy Papa well sech afa dry schicke; aber so gwüß daß öppis vo Gerzesee, vo Neapel oder gar vo ds Chilchbärgers isch gseit worde, het er wider afa jammere. Er heigi so gnue vom Läbe. Er gäb’s wohlfeil, wenn ihm doch alles lätz grati. So isch es der ganz Winter düre gange, und um ds Neujahr ume het ds Annemarie afange nüt meh anders begährt, als daß es dem Peter nache chönnti.

		Aber der Herr Sunnefroh und sy Tochter hei beidi no meh müesse lehre. Wo si’s am allerwenigschten erwartet hei, grad da het du im Früehlig der Tod agchlopfet. Z’Oschteren isch d’Mama chrank worden und i Zyt vo wenige Tagen erlösche. Und jitz isch es erscht 190 rächt trüeb worden im Huus a der Brunngaß. Hätti ds Annemarie nid di gueti alti Tante Gatschet gha, es hätti mängisch nümme gwüßt, wo uus und wo ane mit sym Papa, wo sech je länger descht meh i Chopf gsetzt het, der Sunneschyn sygi de änefür, und i diser Wält gäb’s jitz halt gar nüt meh, wo me sech drüber chönnti freue. Ds Annemarie sälber hingäge het nah-ti-nah wider chly Bluet i d’Fäcken übercho. Wenn si albe zsäme der Brämgarte-Chehr gmacht hei, so het jedes Läberblüemli, wo blau und heimelig us em dürre Loub vüre güggelet het, dem Annemarie e chly Muet zuegsprochen und ihns gmacht z’dänke: Wohl, doch! — Gäb wi der Papa gchlöhnet het, äs het gspürt, daß es mit dem Läbe doch würklech no nid fertig gsi isch.





XVIII.

Zwo Chüniginne. Vo Bumbe, Granaten und Umhangstängeli




		In ere Bresche vo der alte Feschtung Gaëta isch mit der Rueh von ere Marmorstatue d’Chünigin Maria vo Neapel gstande, um se-n-umen es paar Offizier, wo se nid us den Ouge gla hei, währed nid wyt dervo der Major Wieland im längschößige, verribsete Wafferock, es chlyses Chäppi schreeg uf em Chopf, dem General von Schumacher rapportiert het. Vor use, dür d’Bresche, het men über nes Tal wäg uf ne Bärgabhang voll Räben und altersgraui Terrassemuure gseh. Dert äne hei sech vo Zyt zu Zyt wyßi Dampfwülkli um ne Füürblitz ballet, und hienachen und dertnache het’s donneret und gchnatteret, daß Luft und Bode zitteret hei. Hinder der Bresche, i de Greben und den änge Zuefahrten us der Stadt, hei di tapfere Verteidiger — abgmagereti, martialischi Soldaten us aller Herre Länder — gschuflet und picklet, under Byschten und Bärze Kanonen ufe zogen und Munition zueche treit, wi wenn’s gar nid müglech wär, daß öpper chönnti troffe wärde. Und doch hei d’Bluetlache zwüsche de Schutthüüffe dütlech zeigt, was es gulte het. Über di bruune Decher vo der äng zsämegrückte Stadt wäg het ds Meer i syr ändlose herrleche Blöui glüüchtet, und juscht het e mächtigi schneewyßi Wulken e Zylete vo stolze Chriegsschiff umwalmet. I der ganze Stadt het alles, was nid niet- und nagelfescht gsi isch, zitteret und gchlefelet, und uf der innere Syte vo de Wäll het’s 192 Stoubwulke gä, gchrachet und gchlepft und gchroset, daß niemer meh sys eige Wort verstande het. Descht meh het men enanderen agluegt, für sech z’verstah, d’Soldaten ihri Offizier, d’Offizier ihri höchere Kommandante, und alles, was se mit dem Oug het mögen errecke, het uf di schöni, stolzi Frou gluegt, wo dert obe, i der Bresche, mit ihrer Holdsäligkeit alles das Mannevolk het zwunge, Gfahr und Müehsal z’vergässe. Grad het’s wider zu ihrne Füeße gstübt, so daß si uf nen Ougeblick wi vom Ärdbode verschwunden isch. Aber bald het men ihri schöni Gstalt wider dür e Rouch düre mögen erchenne. Und du het di glaarigi Sunne wider uf ihrne Juwele blitzet, aber o uf de rubinrote Bechli, wo zu ihrne Füeßen us der Bruscht vo mene jungen Offizier grunne sy. Verwunderet het mänge Chrieger ufgluegt; aber di chüniglechi Frou het niemerem Zyt gla, sech z’bsinne. E Blick, e Wink, und jede het sech wider a sy mörderischi Arbeit gmacht. Us der nächschte Zuefahrt isch e dicke Schwarm vo Bajonett und Chäppi uftouchet, und en Ougeblick später isch — allne vora der Houpme Chilchbärger mit blankem Däge — e Colonne vo wild begeischterete Schwyzer-Soldate dür d’Bresche vüre gstürmt: «Evviva la nostra regina Maria!» hei si us volle Häls brüelet und sech mit Wuet uf di piemontesischi Infanterie gstürzt, wo het welle der Wall uuf chräble.

		Mit nere wahrhaft majeschtätische Rueh het d’Chünigin ihrne treue Soldate nachegluegt, wi si di fräche Belagerer der Bärg ab tröhlt und verjagt hei, und mit fründleche Worte het si se grüeßt, wo si, Ma um Ma, erschöpft wider dür d’Bresche zrück cho sy. Ihre tapfere Füehrer aber, der Houpme Chilchbärger, het nümmen 193 uf eigete Füeße d’Breschen erchlätteret. Mit verschmätteretem Fueß hei si ne der Bärg uuf treit. Wo si mit ihm us em Schatten a di hälli Sunnen ufe cho sy, het er d’Ougen ufgschlagen und — i ds Gsicht vo der Chünigin gseh. Si het sech über ihn bückt und ihm es Chrüzli uf e Wafferock gheftet. Stolz und under freudigem «evviva!» sy di wackere Jeger i ihri alti Stellung zrück marschiert. Für hütt isch Gaëta no nid gfalle.

		So het a der Syte vo ihrem Ma, uf bluetige Trümmer, d’Chünigin Maria ihri Herrschaft usg’üebt, ihri Chrone verteidiget, wo Pärlen um Pärle druus gfallen isch, und ds letschte Bollwärk vom Chünigrych beider Sizilie bhouptet.

		*

		Der Herr Hans Chilchbärger het der Fall vo Gaëta nümmen erläbt. Im Lazarett isch er na wenige Tage dem Wundfieber erläge. D’Nachricht dervo isch für ds Annemarie Sunnefroh e neue schwäre Schlag gsi. Gseit het ihm niemer nüt, aber es het doch usegspürt, daß di glyche Lüt, wo a ds Herr Houpmes Liebi zue-n-ihm so übel hei gläbt gha, jitze d’Schuld a ds Hanses Tod uf ihns gschobe hei. Und no einisch het es i sym Härz alles müesse düremache, was es scho zimlech het verwärchet gha. Nah-ti-nah erscht het es du sys Gwüsse mit der Überlegung chönnen abfinde, daß der Hans Chilchbärger synetwäge nid wider i frömde Dienscht bruucht hätti. Er sygi halt mit Lyb und Seel Soldat gsi, und, wär weiß, es hätti ne nid emal als sy Frou möge dervo zrück bha.

		Ds Annemarie het sech geng no mit dene Gedanke plaget, wo-n-es a mene schöne Morge d’Yladung überchunnt, 194 mit sym Herr Papa am Donnschtig druuf zum Herr Notar Gattschu z’cho, zur Eröffnung vo ds Herr Hans Chilchbärgers Teschtamänt. Vatter und Tochter sy mit ganz verschidene Gfüehl uf di Schrybstube gange. Beidi hei agno, der Herr Houpme wärdi dem Annemarie öppen es Legatli vermacht ha oder villicht e chlyni Ränte. Der Papa het ghoffet, ds Vermächtnis sygi nid z’bescheiden usgfalle, ds Annemarie hingäge het ihm gar nüt dernah gfragt, wil es nid begährt het, de Gschwüschterti vom Herr Hans i ds Gheeg z’cho. «I weiß nid, was i drum gäb, wenn i dörfti dusse blybe», het’s vor der Schrybstubetüre zu sym Vatter gseit. Und wo-n-es du gar no Herr und Frou Chilchbärger und d’Tante Gatschet mit Armsündergsichter gseht da sitze, isch’s ihm schier gschmuecht worde. Es hätti sech gärn z’hinderscht a d’Wand drückt; aber der Herr Gattschu het ihm na neren umständleche Begrüeßung der Stuehl z’vorderscht vüre gstellt. Das het emel du der Vorteil gha, daß es di anderen alli nid het bruucht az’luege.

		Im Ougeblick, wo me di fyrlechi Sitzung het wellen eröffne, het’s dem Herr Sunnefroh sy Spazierstäcke mit dem beinige Hundschopf, wo mit dem Zylinder druffen im Egge gstanden isch, undenuus gno, und er isch usgrächnet under e Stuehl vo der Frou Charlotte gsäglet. Jitz het’s es allgemeins Ufstah, Stuehlrücken und Komplimäntiere gä. Der Stäcke wär no bald wider davorne gsi, aber jitz het du am Hundschopf es gääls Glasöugli gfählt. Me het gluegt und gsuecht. Aber findet es settigs Chrälli, wo zwo Crinoline di halbi Schrybstube fülle! Der Herr Sunnefroh het inständig bätte, me söll sech doch nid wyter la dérangiere, und der 195 Notar het tröschtet, me findi’s de bim Stubewüsche. «Ssela ne manggera pas.» Uf das hi isch er a sys Stehpult gange, het mit sym unändleche bluemete Foulard-Naselumpe d’Brüllegleser gwüscht, es Schriftstück us neren abgfieggete Lädermappe vüre gno und agfange:

		«Verehrtischti Damen und Herre!»

		I däm Momänt gseht er, daß e guldige Sunnestrahl näbem Bluemechranz inwändig a der Capoten und de Röschtiwys o d’Ouge vo der Tante Gatschet unliebsam erheiteret. Dienschtfertig isch er ds Umhängli ga zieh. Natürlech isch du ds Umhangstängeli us em Ringschrübli cho und di ganzi Machetschaft a Bode gfloge. «Ach waß!» — Me het du d’Store mit dem Schloß Chillon druffen abe gla, und du ändlech het er chönne zuefahre:

		«Also, verehrtischti Damen und Herre! I ha hie di letschti Willesverfüegung vom sälig verstorbene Herr Hans von Kilchbärger, gewäsenem Hauptmann im Dienschte seiner Majeschtät des Königs beider Sizilie. Dises Teschtamänt isch hie z’Bärn usgfertiget und mit den üeblechen Underschrifte versähe worden am Tag, wo der Herr Houpme sälig zum letschtemal nach Neapel verreiset isch. — Hmkrhgkähä.»

		Di verschidene Mitglider vo der Familie Chilchbärger hei sech zimlech erstuunet agluegt, und der Herr Notar het furtgfahre:

		«Ich ändesunterfertigter Wilhälm Albrächt Hans von Kilchbärger erkläre hiermit, daß ich bei vollem Bewußtsein und ungetrüebte Verstandeskräfte für den Fall meines Abscheidens aus diesem Läbe, es geschehe früeh oder spät, über mein Hab und Guet folgende letschtwillige Verfüegung getroffe habe:

		196 Durch ein mich in tiefschter Seele betrüebendes Verhängnis habe ich das Unglück gehabt, in Verteidigung der Fahnen des 4. Schweizerregimänts im Dienschte seiner Majeschtät des Königs beider Sizilien den Fourier-Aschpiranten Harzkopf zu töte, der, wie ich nachmals erfuhr, mit meiner lieben Braut, Fräulein Annemarie Sonnenfroh, in inniger und edler Freundschaft verbunde gewäse war. Dieweil ich meiner lieben Braut wider meinen Willen einen Schade zuegefüegt, den zu heile nicht in menschlichem Vermöge liegt, ich aber im Friede mit Gott und erlöster Seele meine Lebenstage zu beschließe begähre, so gäbe ich meiner lieben Braut, der ich unwissend alles genommen, nun auch alles hin, was mein ischt und setze sie zu meinem Haupterben ein.»

		Di ganzi Gsellschaft isch wi glähmt dagsässe. Ihri Totestilli isch numen underbroche worde dür ds Schluchze vom Annemarie.

		«Es ischt somit», het der Herr Notar furtgfahre läse, «bemeldter Jungfer Annemarie Sunnefroh nach Ausrichtung der hienach verzeichnete Legate mein ganzes Vermöge, beschtehend in der Liegeschaft des alte Schlößli zu Gerzesee, Wärtschriften und Baargeld, Hausmobiliar, Schiff und Geschirr als ihr alleiniges und unbeschränktes Eigentum zu übergäbe. Als einzige Bedingung lege ich ihr auf die Erfüllung meines Härzenswunsches, daß sie in Gerzesee Wohnsitz nähme und mit Gottes Beistand fortfahre, dasälbscht an Hoch und Niedrig Guetes zu tuen, wie es ihr liebereiches Härz ihr befehle mag. Ich habe erfahre, daß sie meines Hauses Licht und gueter Geischt ischt und wünsche, daß meinem Hause dieses koschtbare Guet erhalte bleibe.»

		197 Im Wytere sy du e Zylete schöni Legat cho, vorewäg für ds Herr Hanses neveux, wo jedem sy Sach isch zuegschide gsi.

		Der Herr Notar het sy Vorläsung mit allnen üebleche Formalitäte bschlossen und du ds Annemarie gfragt: «Erklärt sech d’Houpterbin bereit, di Erbschaft az’näh?»

		Ds Annemarie het sys Gsicht i Naselumpe versteckt und nume der Chopf gschüttlet.

		«I möchti d’Jumpfer Houpterbin bätte ha, sech dütlecher usz’spräche», het der Notar gseit und derby mit ufgrißnen Ougen über d’Brülle wäg gluegt.

		Ds Annemarie het ne-n-uf Antwort la warte. Erscht na nes paar Minute, währed dene verschideni Lüt vergässe hei der Ate z’zieh, seit es, ohni ufz’luege: «Dem Herr Houpme sy Wunsch will i erfülle. Aber schuldig isch er mir nüt gsi, und i cha sys Vermächtnis, so wi’s da steit, nid anäh.»

		Der Herr Gattschu seit: «I mueß d’Jumpfer Houpterbin druuf ufmerksam mache, daß si entweder alles anäh oder alles ablähne mueß.»

		«Also», antwortet ds Annemarie jitze scho feschter, «so lähnen i alles ab. Es chunnt nid mir zue.»

		Der Familie Chilchbärger het d’Erliechterung schier us de Luftröhre pfiffe. Der Papa Sunnefroh hingäge het nüt meh begriffen a syr Tochter, und doch het er se bewunderet und sech schier afa geniere vor nere. «Bsinn di», het er nere zuegchüschelet. «Nid daß de di de reuig wirsch!» Aber er het grad gmerkt, daß ds Annemarie bi sym Etschluß blybt. So isch me du under höfleche Redesarten usenandere gange.

		Vo däm Tag ewäg isch der Papa Sunnefroh ganz in 198 es anders Verhältnis cho zu syr Tochter. So wunderlech ihm ds Ufträtte vom Annemarie zerscht vorcho isch, so dütlech het er bald afa gspüre, wi rächt es gha het, und dermit het er nah-ti-nah sy eigesinnigi Herrschaft über ihns prysgä und isch vo Tag zu Tag meh under ds Charme vo syr Tochter grate.

		D’Erbschaft isch du ihre natürleche Wäg gange, und der Herr Eduard isch mit syr Familie z’Gerzesee blybe sitze. Er het ds Gfüehl gha, me sötti sech dem Annemarie uf irged e schicklechi Art dankbar zeige; aber er het lang der Rank nid chönne finde, wil er vor syr Frou nid rächt mit der Sprach het dörfen userücke. So wi-n-er se gkennt het, wäri vo ihre chuum en andere Bscheid gsi z’erwarten als öppe: «Es hätt sech bim tuusig no gfählt, daß di Chrott das Teschtamänt agno hätti!» Aber der Herr Chilchbärger het äbe nid gwüßt, daß gwüssi Sigellacktröpf sy Frou geng no a de Finger brönnt hei, wenn me ne scho nüt agseh het, und drum isch er ganz erstuunet gsi, wo ei Morge d’Frou Charlotte zue-n-ihm seit: «Säg los! Eigetlech dunkt’s mi, me sötti däm Annemarie uf irged en Art sech dankbar erwysen und luege, daß dem Hans sy letschte Wunsch in Erfüllung gieng. Äs duuret mi eigetlech. Es versuuret da mit sym wunderleche Papa a der Brunngaß hinde. Wi wär’s, wenn me ne ds obere Huus überließ?»

		Der Eduard het vor Freud ob däm unerwartete Vorschlag ganz brönnig nassi Ougen übercho und isch syr Frou, zum erschtemal sitdäm si der Röbeli zur Wält bracht het, um e Hals gfalle. Si sy beidi ganz sälig worden ob ihrem Etschluß.

		I menen überuus fründleche Brief het du der Herr 199 Eduard ds Annemarie yglade, mit sym Papa ufe z’cho und im obere Huus sech cho nider z’la, für dem Herr Houpme sys Vermächtnis cho z’erfülle.

		Di Buebe Chilchbärger sy schier lätz worde vor Freud, wo’s gheiße het, ds Annemarie chömi jitz de z’grächtem mit sym Papa ga Gerzesee, Summer und Winter. Ds ganze Guet isch eis Freudegschrei gsi, und der Fritzli het mit dem Gottfried e regelrächti Zanggete gha, wele se mit dem Chaisli uf d’Station dörfi ga reiche.

		A der Brunngaß het me bald einisch di würdigen Ahnherre, wo dem Papa Sunnefroh so mängisch prediget hei, was är ihrem Name schuldig sygi, schön verpackt in e Fuehrbänne gleit, und ds Megerts «Draguner» und d’Fülimähre hei zsämethaft di vornähmi Gsellschaft mitsamt de Funk-Commoden und dem Silber à filet ga Gerzesee ufe gfüehrt. Und wahrhaftig het’s ume donneret, wo si der Talguet-Stutz uuf gfahre sy, aber nume vo wytem, und ekei unzytige Räge het di schöni Meiebluescht verderbt. D’Matte sy voll guldigi Söublueme gstande, und me het sech scho uf der Louben am obere Huus im warme Sunneschyn chönnen etabliere.

		Dert het jitz di anderi Chünigin, ds Annemarie Sunnefroh, ihre Thron ufgrichtet und, ohni ne Quadratschueh Land zu verbriefetem Eigetum z’ha, g’regiert. Eis um ds anderen isch zue-n-ihm cho, um Rat, um Hülf, um Troscht, um Liebi. Das hölzige Löubli mit de heitergäälen und rote capucines, de veieliblaue Bethunia und de rosefarbe Nägeli isch e Freistatt für allerhand plageti Lüt worde. Mit denen im alte Schlößli isch me wi ei Familie gsi, und niemer meh het übel 200 dranne gläbt, daß me vom obere Huus so guet i Garten und Hof abe gseh het. Ja, einisch, a mene stille schöne Summerabe, isch sogar d’Frou Charlotten im verschleikten i ds Löubli ufe cho und het dem Annemarie bychtet, wi’s nere gange sygi, wo si heig welle d’Gwundernase fuetteren und ds Pütschierwachs Füür gfasset heigi.

		Der Gottfried het tapfer glächnet mit syr junge gwirbige Frou, und mit den Alten im Stöckli het me mängisch es heimeligs Dampi gha. Wo einisch der Papa Sunnefroh dert zum Chrischte gseit het, es nähm ne doch eigetlech wunder, warum si im Dorf ume syr Tochter «der Donnergueg» säge, chunnt ds Annelysi derzwüsche: «Wou, wou, Herr Sunnefroh, die ghört’s i de Gringe donnere, wenn z’änetum no niemer ekeis Wüukli gseht!»

		Ja, wi ne Chünigin het ds Annemarie g’regiert. Gmerkt hei si’s nid grad eso und geng gmeint, si machen alles sälber und es syg nen alles sälber z’Sinn cho. Aber wär dür und dür hätti chönne luege, dä hätti doch gseh, daß vom Löubli am obere Huus öppis usgangen isch, wo i de Härze vo de Lüt chlyni verschwigeni Wunder verrichtet het. Ds Annemarie het niene, was me heißt, ds Muul dryghänkt, und doch isch es unsichtbar bi mänger Wahl und Abstimmung derby gsi, wil es, ohni daß si’s gmerkt hätte, mänge Ma het glehrt luegen und dänke. So het es i syr zwöite Heimet es großes, schöns, unsichtbars Huus bouet, wo’s allne Lüte drin isch wohl gsi. 201 Na vile schöne Jahre het du o dem Annemarie sy Stund gschlage. Z’schaarewys sy si cho us der ganze Gmeind, us de Dörfer vom Seftigamt und vo Bärn ufe, und hei di treui Volksfründin bi der Chilchen i ds Grab gleit. I mängem verwätterete Buregsicht het e Träne glänzt, und mänge Junge, wo nid het welle der Name ha, isch mit Härzweh zum Fridhof uus gange. Der Großrat Fritz Chilchbärger het syr «Tante» la uf e Grabstei setze: «Selig sind die Sanftmüetigen, denn sie werden das Erdreich besitzen.»

		Das isch jitz scho lang här, und dir suechtet hütt dä Grabstei vergäbe; aber d’Spure vo ds Annemaries Pilgerfahrt fänd me no i mängem Huus, und sys Wäse läbt zum Glück no geng im Bärnerland.





