Rudolf von Tavel





D’Frou Kätheli und ihri Buebe





Des «Stärn vo Buebebärg» zweiter Teil




		Berndeutsche Erzählung





		Francke Verlag Bern

		[26.-28. Tausend / 1973]



		(Fussnoten zu Berndeutschen Begriffen meistens nach

Berndeutsches Wörterbuch von Otto von Greyerz, Ruth Bietenhard

Cosmos Verlag Muri bei Bern)





ERSTER BAND

Erstes Kapitel




		Im Ghei, i mene Burehuus zwüschen Oberhünigen und dem Toppwald, isch großi Metzg gsi. Der Föhn isch gange, so daß der Schnee nume no i de schattigschte Grebe vom Wald isch blybe ligen und d’Matten usgseh hei, wie wenn’s scho bald wetti afa gruene. Aber da dra het no niemer dänkt, es isch ja erscht Horner gsi. Hingäge het me’s doch hütt o vorusse mögen erlyde. Ds Ghei-Ännis Lüt hei bald im Tenn, bald under em Vorschärmen oder am vermieschete Brunnetrog gwärchet und sy gueter Luun gsi. Ds Ghei-Änni sälber, sit churzem Witfrou, isch ynen und use gschosse, het ghüschteret und eismal über ds andere gseit: «Se, machit, machit!» Mängisch het di gwirbigi Frou gjammeret, da heig men e Kuppele Bursch, das het welle sägen e Raglete Meitscheni, nid öppe Buebe, und einewäg mögi me niene gcho. Wär der Frou di gheime Gedanken us ihrem läderige Gsicht hätti chönne läse, dä hätti wohl gmerkt, daß es nere nienehalb so Chummer gmacht het um ds Möge-gcho — der Neueschwander Köbi, wo ihrem eltischte Meitschi mit Wüssen und Welle vo der Muetter der Hof gmacht het, isch rüehrig gnue gsi, für di Metzg mache z’rücke — aber wär nere-n-uf d’Närve gä het, trotzdäm si ne wohl het möge lyde, das isch e schön gwachsene junge Bursch gsi, wo näb em Brunnen uf em Hag gsässen isch und ihrne Lüte scho lang zuegluegt het. Es isch nid e Burebueb gsi, das het men ihm scho am Gsicht und a de fyne Händen agseh und dernäbe frylech o a de Chleider. Er 8 het es dunkelrots Chuttli treit, graui halblynigi Chnöuhosen und ruuchi, graui Strümpf. Uf de glänzig schwarze Haare het er e schwarze, breitrandige Filzhuet gha. Was er eigetlech da gsuecht und welle het, hätti niemer gwüßt z’säge, vermuetlech nid emal är sälber. Me isch’s eso gwanet gsi. Er isch gärn cho, het gluegt, was me trybt, und mit de Lüte syni uschuldige Gspäßli tribe. Natürlech hei sech d’Lüt ihri Sach dänkt derby, und sicher isch, daß nid alles fründlech gsi isch, was si dänkt und öppe hinder de Fänschter gseit hei. Was het so ne junge Bursch, wo daheim alles chönnti ha, was er nume begährt, under den armsälige Stroudecher vo de chlyne Bure z’sueche?

		Jitze chunnt ungsinnet es Buebli derhär, der Bchleidung nah hätti me chönne meine, es wär däm junge Bursch sys Brüederli. Es het Chleider gha vom glyche Tuech, nume daß si süberer gsi sy und sytligen a de Hosen und hinden am Chuttli no Rosasse vo gääle Band gha hei. Me het gseh: Es isch der Sunntigsstaat gsi. Das Buebli isch schier atelos gäge ds Huus cho und het dem andere grüeft: «Töldi, du söllisch enanderenah hei cho, der Großvatter isch da!»

		Dem Töldi isch e tiefe Schatten über ds Gsicht gfahre. Erschrocken isch er vo sym Zuun abegrütscht und, ohni ne Ton vo sech z’gä, mit sym Halbbrueder, dem Stöphi, der Wäg ab gange.

		Ds Ghei-Änni und syni Lüt hei sech Blicke zuegworfe, wo men allergattig druus het chönnen errate. Der Neueschwander Köbi het offebar dänkt: «Guet, daß er geit, mir mangle hie kei Inspäkter!» D’Muetter hingäge het dene beide Bueben e Blick voll Erbarme nachegschickt und halblut für sech gseit: «Du Arme 9 z’nacht!» — Es isch nid ds erschtmal gsi, daß me der Töldi Wendschatz mit dem Bricht, der Großvatter syg da, us em Dorf hei greicht het. Und daß der Töldi sy «Großvatter» — es isch der Vatter vo syr Stiefmuetter gsi — gförchtet het, isch im ganze Hünige-Dorf e bekannti Sach gsi.

		Wo di beide Buebe Wendschatz uf d’Dorfstraß abe chöme, het der Chlyner d’Straß ab welle; aber der ander het nen am Ermel zogen und isch alli Gredi über d’Matten uus, für am Mühliweier vorby vo hinde zum Schloß z’cho. Si hei sech nid geachtet, daß si i de breiweichen Acherfuhre schier ihri Schueh verlore hei, und sy dem Weier zuegsprunge, ohni der Ygang zum Schloß us den Ouge z’la. Uf mene schmale Lade sy si über d’Chisen und wei juscht i Mühlihof, da gseh si der Seckelmeischter Willading mit dem Müller und dem Schloß-Fritz im Hof stah. Wie gschosse chehre si um, wieder über d’Chise zrügg und uf verbottene Wäägen über d’Gartemuuren i Rosegarte, für vo dert dür di hinderi Hustüren i d’Stuben ufe z’cho. Daß si derby ganzi Mutte mit i Husgang ynen und d’Stägen uuf gschleipft hei, hei si gar nid dänkt.

		Im obere Gang isch ne d’Mama begägnet und het dem Töldi gseit: «Wo hesch di aber umetribe? Hurti hurti gang ga suberi Chleider alegen und anderi Schueh!» Si het’s nid ufründlech gseit. Us ihrem Ton het der Töldi chönne merke, daß d’Mama sy Angscht e chly teilt het und daß es nere drum z’tüe gsi isch, dem Töldi ne Schmählete z’erspare. Mit dankbarem Härz het der Töldi der Mama gfolget und isch bald nachhär suber und gattlech i Saal cho.

		Wo-n-es het afa fyschtere, het me dem Herr Seckelmeischter 10 sy langsamen und schwäre Schritt im Gang usse ghört, und wo-n-er yne cho isch, het ihm der Töldi höflech d’Hand etgägegstreckt und gseit: «Grüeß Ech, Großvatter!» Der Seckelmeischter het der Grueß ganz artig erwideret; aber me het ihm agseh, daß öppis anders ihm dä Ougeblick z’dänke gä het. Währed syni dunklen Ouge mit vage Blicke der Töldi gmuschteret hei, isch er mit der rächte Hand dem Chrischtoph dür syni sydige blunde Büggeli gfahren und het ihm der Chopf ufgha, so daß dem Buebli syni blauen Ouge voll Erwartung dem Großvatter i ds Gsicht gluegt hei. Underdesse het d’Frou Kätheli ihrem Papa am Tisch zwüsche de Fänschter e fauteuil zwäg gstellt. Ohni öppis wyter z’säge, het er sech dert nidergla und isch schier eso da gsässe wie vor zäche Jahre der Oberscht Wendschatz, wenn er albe syne Herrschaftslüten Audiänz gä het. Eso zäche Jahr syn e längi Zyt, und d’Frou Kätheli het nid wenig erläbt, sitdäm dass ihre Ma zum letschtemal hie gsässen isch; aber nüt descht weniger het’s nere no jitze jedesmal ds Härz zsämegschnüert, wenn ihre Papa — öpper anders isch nie uf dä Stuehl cho — da g’arbeitet und ihri Gedanken i di schönschti Zyt vo ihrem Läbe zrügg gfüehrt het. Und no ei bsundere Grund isch es gsi, warum nere das eso weh ta het: Nie isch eine vo de Herrschaftsmanne mit de glyche Gfüehle da gstande wie zu Zyte vom Herr Oberscht sälig. Si het’s mängisch gspürt, was für nen inneri Not di Lüt plaget het, wenn si dem Herr Seckelmeischter, wo jitze hin und wieder syr Tochter isch cho hälfen i de Herrschaftsgschäfte, hei müesse cho Red und Antwort stah. Und hätte di guete Lüt gwüßt, wie der Schloßherri di Not 11 z’Härze gangen isch, si wären ender vor nere-n-uf d’Chnöu gfalle, statt, wie si’s jitz gwöhnlech gmacht hei, der truurig Usdruck vo ihrem schöne Gsicht für herrscheligi Strängi z’näh und nere z’zürne.

		«Was trybsch du eigetlech der ganz Tag?» seit jitz undereinisch der Großvatter und zieht der Töldi zue sech zueche. «Isch der Herr Pfarrer zfride mit der?»

		Statt en Antwort z’gä, rangglet der Töldi verläge mit den Achslen und luegt sy Stiefmuetter a, wie wenn er wetti säge: «Antwortet Dir doch für mi, Mama, das chan i doch sälber nid säge!»

		«Nu, channsch nid Bscheid gä, wenn me di öppis fragt?» fahrt der Herr Seckelmeischter furt. Aber d’Frou Kätheli het der Blick vom Töldi verstande gha und isch ihm z’Hülf cho: «I gloube ja, er het emel nüt gha z’chlage.» Derby het si frylech wohl gwüßt, daß dem Töldi jede Gang ga Dießbach zwider gsi isch und daß er sys Latin nume dem liebe Fride t’wäge tribe het. De Büecher het er in aller Wält nüt nahgfragt.

		«Wie mängisch geisch ga Dießbach?» fragt der Großvatter.

		«All ander Tag.»

		«Und was lehrsch eigetlech?»

		«Latin, Läsen und Schrybe.»

		«Und rächne tüet der nüt?»

		«Bis jitze nid. Der Herr Pfarrer het gseit, das wärd i de öppe daheim scho lehre.»

		«Ja, das geit äben uf d’Längi nid eso. Du wärisch ja bim tuusigsapperlot bald nache, für öppis z’wärde! Mer wei di jitz de ga Bärn näh, so wird öppis us der.»

		Über däm isch es Zyt worde zum z’Nachtässe, und 12 mit erliechteretem Härzen isch der Töldi mit sym Brueder hinder Großvatter und Stiefmuetter här i d’Äßstube gange. Wie vo Alters här het e guete Schluck Wy ds Großvatters Luun verbesseret, und er het allerhand Neuigkeite vo Bärn erzellt. Bsunders vo der Françoise vo Wattewyl, nere Jugedfründin vo der Frou Kätheli, het er gwüßt z’erzelle, was die geng für übermüetigs Züüg astelli. D’Frou Kätheli het ihrem Papa flyßig ygschänkt. Si het wohl gwüßt, daß er viel het möge verlyden und daß e heitere Luun ihre für e späteren Aben o no het chönne zguet cho. Ds wichtigschte vo Gschäfte hei si verspart für die Zyt, wo d’Bueben im Bett hei sölle sy.

		So isch du der Herr Seckelmeischter würklech ganz hälluuf gsi, wo sy Tochter ne, mit Spys und Trank wohl versorget, a ds Kamin im Saal gfüehrt het. Aber chuum isch er abgsässe gsi, so het er agfangen i ds Füür yne stuunen und na syr alte Gwanheit i sym graue Bart gchräbelet, ohni rächt z’losen uf was si-n-ihm brichtet het. Si het ihm allergattig gha z’erzelle, aber eigetlech nüt grad Ungfreuts, wo-n-ihm öppe hätti chönne der Luun verderbe.

		Het er gar nid glost oder het er uf eint und anders kei Bscheid gwüßt, er seit undereinisch vor sech abe: «Du hesch doch lätz gha, nid ume z’hürate!»

		Da steit d’Frou Kätheli uuf, nimmt ihrem Papa der Chopf zwüsche d’Händ und seit ihm: «Papa, Dir wüsset: Da wird nüt druus.»

		Es überläges Lachen isch über ds Gsicht vom Herr Seckelmeischter gfloge, und, wie für abz’wehre, het er der Tochter ihri Händ vo sym graue Chopf abgezoge. «Das isch gschwind gseit», meint er. Und d’Frou 13 Kätheli macht ihm e Knix und seit: «Und liecht z’mache.»

		Der Herr Willading nimmt der Füürhaaggen i d’Hand und streckt ne so gäge ds Füür, wie wenn er ne wetti wäägge. «I weiß nid, öb’s di de nie wird reue. Lue, i wirden alt, und wenn i de einisch nümme bi, wär söll der de raten und zur Sach luege?»

		«Dir wärdet öppe, will’s Gott, no nes Chehrli gsund und zwäg blybe! Und dernah, wenn Der de einisch nümme möget, so sy de myni Buebe nache», seit d’Frou Oberschti.

		«Ja, dyni Buebe! — Es gseht mer ganz dernah uus.» — Bi dene Worte hout der Herr Seckelmeischter mit dem Füürhaaggen uf di glüejige Schyter, daß e ganzi Legion Funken i ds Chemi ufefahrt, wo der Föhn albeneinisch ghüület het wie nen Uhu im Wald. «Äbe juscht grad dene t’wäge söttisch hürate! Du wirsch ne doch de mit der Zyt nümme Meischter. Das isch herts Holz, und für da öppis Bruuchbars druus z’schnätze, bruucht’s e herti Hand und e klare Blick.»

		«E nu, e chly öppis vo däm wärdet Dir mir doch o no zuetroue, und für e Räschte wird se de ds Läbe scho no zwägpantsche.»

		«Chind Gottes, bis dahi cha dys ganze Hünigen us em G’reis cho und z’Grund gah. — Und de, was wottsch de?»

		«Nu, item, i weiß nid, warum i deßtwäge hürate sötti. Zletscht und am Änd mueß me dem liebe Gott o no öppis überla.»

		«Du weisch wohl, was i meine», seit der Herr Willading ergerlech.

		«Ja, aber Dir o, was i meine.»

		14 «Du bisch es dene Buebe schuldig, wie wottsch nen einisch Hünigen übergä? Und wie wottsch se-n-i Stand tue, öppis druus z’mache?»

		Jitz het men o der Frou Kätheli d’Ungeduld afa aghöre, und wär si nid vom Füürschyn übergosse gsi, so würdi ihre Papa wohl d’Röti gseh ha, wo nere-n-i ds Gsicht gschossen isch. «Hünigen in Ehre», seit si, «und de Buebe wünschen i gwüss alles Guets. Aber, chan i nen öppe meh gä als mi sälber? Müesse si mit mene Ma teile, so isch es scho nümme ds Glyche. Jitz weiß i, was i ha. Hüraten i, so bin i nid sicher, was das mit sech bringt. Und gsetzt o, es gieng alles guet und glatt, i begährti nid dreiergattig Chinder, wo keis glych dranne wär wie ds andere.»

		«E bah, es steit niene gschribe, daß de grad ds Allerichrümmschte müeßti gscheh.»

		«Es bruuchti nid viel Ungschickts z’gscheh. Es wär grad gnue, wenn de my Ma nid verstüend, was der Bernhard welle het. Was är gsuecht und ghoffet het, das söll i de Buebe wyter läbe, und da lan i nid lugg. I wott se so erzieh, daß, wenn er einisch umechäm, ig ihm se härestellen und säge chönnt: Gäll, so hesch es gmeint? I weiß jitz der Wäg, und da düre mueß es!»

		Über däm isch der Herr Seckelmeischter ufgstanden und het agfange dür di ganzi Längi vom Saal hin und här loufe. Im erschten Ougeblick het ihm sy Tochter i ds Fyschteren yne nachegluegt, wie wenn si wetti frage, was es gä söll. Aber scho ds erschtmal, wo der Herr Willading in ihre Nächi cho isch, het er nere nid chönnen i di schönen Ouge luege. Si het se nidergschlage gha und isch trotzig wie ne Bildsüülen am Kamin gstande. Der Herr Seckelmeischter isch en Ougeblick 15 blybe stah, für z’luege, öb er se nid dür sy Neechi chönni mache wyterz’rede. Wo si aber ekei Wank tuet, geit er no einisch dür e ganze Saal hindere, chunnt wieder zue nere, und wo si no geng ekeis Glied rüehrt, geit er wieder es paar Schritt vo nere wäg, chehrt sech um und seit: «Du bisch halt nid z’brichte und bisch es nie gsi. Dä guet Bernhard isch syr Läbtig i de Wulke gsi und isch derby über nüt cho.»

		Wolle, jitz het si d’Ougen ufgschlage, daß si nume so zündtet hei gägen ihre Papa. «Dir chönntet ech d’Finger schläcke z’Bärn inne», het si gseit, «wenn dir no nes paar settigi hättet! Und villicht syd der de no einisch froh über syni Buebe.» Ihri Zornrunzle hei wenig Ydruck gschine z’mache. Der Herr Seckelmeischter isch uf em Fläck blybe stah und het umegä: «Wär er vernünftiger gsi, so hätte di Buebe jitzen e Zuekunft.»

		Da seit d’Frou Oberschti mit allem Stolz, wo si i sech gha het: «Är het d’Zuekunft vo sym Vatterland obena gstellt und gseit, wenn das vürchömi, syg o für d’Chinder gsorget, und zwar für alli.»

		Uf das hi ghört men us em Fyschteren use: «Pf! — ’s isch wie-n-i säge, du bisch halt nid z’brichte.» Dermit isch der Herr Seckelmeischter am anderen Änd vom Saal uf ne Trog abgsässen und het mit den Absätze närvös gäge d’Wand vo däm Trog gstüpft. Und am Kamin het d’Frou Kätheli der Disput furtgsetzt: «Nei, und das bin i nid.» Und na mene Chehrli seit si: «Emel nid, so lang Dir mer nid e Ma chönnet präsentiere, wo vor em Adänken a Bernhard ma bstah. Mi erwütscht nid grad eine, da chönnet Der druuf zelle!»

		Jitz brummlet der Herr Seckelmeischter i sy Bart 16 yne: «I wett’s no la druuf abcho.» Und d’Frou Kätheli antwortet schier übermüetig: «Probieret’s!» Druufhi isch es lang still blibe, bis du ändlech der Herr Willading uf em chürzischte Wäg zur Türe geit und seit: «Afin, du wirsch einisch no a mi dänke. Villicht erscht, wenn i de nümme bi — i mache’s sowieso nümme lang — und ’s de hindenabe geit.»

		Jitz het ihm aber d’Frou Kätheli der Wäg abgschnitten und ihm hert vor der Türe beide Händ gnoh und gseit: «Papa, dänket doch o chly a mi sälber! Was hättet Dir de dervo, wenn i unglücklech würdi?»

		«I muete der ja nid öppis zue, wo dir widersteit! I säge der nume, du söllsch di bsinne, göb’s z’spät isch. Für hütt han i gnue mit der gchähret. Mach, was d’wottsch. Guet Nacht!» Mit däm het er sech losgmacht und isch syr Stube zuegstüüret. Wo-n-ihm sy Tochter no wott Liecht bringe, het er der Rigel gstoße gha und kei Bscheid meh gä. So isch d’Frou Oberschti Wendschatz mit bitterem Zorn im Härz i ihri Stube gange. Dert aber het si sech nümme möge gmeischteren und isch in e Tränestrom usbroche, wo erscht lang na Mitternacht im Schlaf vertrochnet isch.

		Es isch öppe nid di erschti schlaflosi Nacht gsi, wo si düregmacht het, sitdäm daß sie mit ihrem chlyne Chrischtöphi im Arm us der düschterschte Zyt na ihrer Trennung vom Oberscht i ds klare cho isch über ihri truurigi Lag. Wie dütlecher ds Bewußtsy, descht größer d’Schmärze. Si het sech nah-ti-nah dra müesse gwane, z’gseh, wie d’Lüt ganz öppis Lätzes derhinder gsuecht hei, wenn si sech gäge d’Zuemuetung, wieder z’hürate, gwehrt het. Jung, gsund, läbesluschtig und voll heiteri Zueversicht, wie di schöni Frou gsi isch, 17 wär es se gar nid schwär acho, amene Ma d’Hand z’gä, wo o nume halbwägs mit dem Oberscht Wendschatz sech hätti la verglyche. Ja, si hätti in ihrer jugedleche Gschmeidigkeit sech o gleitig zu mene ganz anders G’artete gfunde, wenn si o nume vo wytem hätti chönnen erwarte, dass er ds Läbe mit dem glychen Ärnscht uffassi. Si het gmeint, si wetti so eine de no bald einisch uf ds rächte Trom bringe. Aber, was sech bis jitze zuechegla het — es isch mänge drunder gsi, wo ihres ganzen üssere Wäse mit großer Chraft azoge hätti — sy alles Lüt gsi, dene men agseh het, daß si, prezis wie d’Frou Kätheli, dänkt hei, di Frou brächte si mit Zyt und Wyl scho uf chummlicheri Gedanken und würde se-n-ihren erschte Ma de scho mache z’vergässe.

		Wie mängisch isch es se doch acho, öb si sech nid wetti dür ne neui Hürat ds Läben erliechtere! Wie mängisch isch nere ds Härz dürebrönnt, so daß si ihrne Verehrer faltschi Hoffnunge gmacht het! Aber no jedesmal bis jitze het ds Adänken a ihren erschte Ma oder e Blick uf ihri Buebe se no zur rächte Zyt zur Bsinnung bracht und ihrem stolze Vorsatz, den Ideale vom Oberscht Wendschatz zlieb d’Natur z’überwinden und Witwe z’blybe, zum Sieg verhulfe. Das het der Frou Kätheli unändlechi schwäri Stunde gmacht und nere-n-Ufgabe bracht, vo dene si gar wohl gspürt het, daß sie se ohni Hülf und Rat vo ihrem Vatter nid z’löse wüßti. I der allererschte Zyt nach em Tod vom Oberscht isch es i der Herrschaft Hünige ganz gsi, wie wenn der Oberscht no läbti. Men isch no so gwanet gsi, der Herr an allen Eggen und Änden az’träffe, sys scharfen Oug in alles yne gseh z’blitze, daß me ganz 18 vo sälber na syne Wünsche gläbt und g’arbeitet het. Aber, no bevor d’Frou Kätheli sälber rächt sech klar worden isch über das, was ihre Ma eigetlech welle het, isch dä unsichtbar Regänt de Lüten us em Sinn cho, und jitz hei si mit ihrem Tue und Trybe der Frou Oberschti afa Glägeheit gä, im praktische Läbe z’erwahre, was ihre Ma i däm und däm Fall gmacht hätti und uf was er’s het abgseh gha. Und da isch nere d’Hülf vo ihrem Vatter grad no einisch so nötig worde. Wohl sy si mängisch nid im erschten Alouf eis worde, aber si hei de nöue no geng zur rächte Zyt der Rank gfunde.

		Hütt hingäge het d’Frou Kätheli ganz dütlech gspürt, daß das, wo si drüber uneis worde sy, e tieferi Ursach heigi, e Meinungsverschideheit, i deren es jedes sy Position zäj wärdi verteidigen und über die si enandere nid so gschwind wieder wärde chönne d’Hand gä. Was das für si bedütet het, isch nere völlig klar gsi, und das het se steiunglücklech gmacht.

		Uf der andere Syte vom Gang isch d’Stimmung nid viel besser gsi. Di absoluti Fyschteri i der Stube het der Herr Seckelmeischter us syr Töubi zerscht zur Bsinnung bracht. Aber, er hätt sech nid derfür gha, di zuegschletzti Türe no einisch ufz’tue, für öppe ga Liecht z’höische. Im Gägeteil, mit mene Trotz, wo anere Staatsaktion wäri würdig gsi, het er der Rigel gstoßen und über dä Uverstand afa wättere, eim ga d’Felläde zuez’tue, wäge däm Bitzli Mondschyn, wo sowieso nume vüre chömi, wenn der Föhn grad e chly d’Wulke verryßi. Wo sy Tochter isch cho chlopfe, für Liecht z’bringe, het er kei Wank ta und kei Bscheid gä. Wär’s es Meitli gsi, so hätt er ihm no so gärn ds Öllämpli 19 abgnoh, aber mit dem Kätheli het er hinecht keis Wort meh welle verlüüre. Wo-n-ihm der Mond absoluti nid het welle der Gfalle tue, dür di usgschnittene Härz vom Felladen yne z’zündte, het er beidi Händ vor sech anegstreckt und hübbeli hübbeli ne Kundschaftsreis dür d’Stuben undernoh, für nes Füürzüüg und e Lampe z’sueche. Öppe zäche Minute lang isch er däwäg i der Fyschteri umegreiset, het e Stuehl umgworfen und uf em Tisch öppis, ohni z’wüsse, was es isch, und über däm isch natürlech sy Luun nid besser worde. So het er sech du, wo-n-er ändlech d’Bettstatt erwütscht het, liecht etschlosse, fyschterligen i ds Bett z’schlüüfe. Er isch uf d’Bettstatt gsässe, het d’Schueh abzogen und derby mit Byschten und Bärze dem Föhn Konkurränz gmacht, wo uwirsch dür ds Ghäld gfahren isch und d’Felläden erhudlet het.

		Di ungwaneti Müedi vo der Reis het dem Herr Willading trotz der Töubi gradeinisch d’Ouge zueta. Aber chuum e halb Stund später isch es scho wieder uus gsi mit dem Schlaf. Es Lärmeli vom Luft het ne wieder gweckt. Und jitz sy si-n-ihm dür e Bettumhang cho yne gränne, di böse Geischter, wo-n-er mit ne gfochte het, sobald er ga Hünige cho isch. Da isch vorewäg sy verstorbene Schwigersuhn mit syne «Phantaschtereie» über ihn härgfalle, wo für nüt guet gsi sy, als dene Bure d’Chöpf groß z’machen und sy Frou i di dümmschti Situation yne z’bringe, wo-n-es numen uf Gottes wytem Ärdbode het chönne gä. Und wenn dem Oberscht sys Bild uf nen Ougeblick verschwunden isch, so isch ihm der Töldi erschine, «ufgschosse wie nes Gjät, meischterlosig und mit luter Dummheiten im Chopf». Und daß zu allem däm d’Frou Kätheli «eigesinnig 20 wie ne Geiß und undankbarer als e Chatz» sech nüt, aber o gar nüt meh het welle la säge, das het im Seckelmeischter boret und boret, bis du ds Tagesliecht zwöi bleichi Härz i d’Felläde zeichnet het. Aber der Herr Willading isch doch minder ratlos gsi als sy Tochter. Als erfahrene Staatsma het er gwüßt, daß me mit Geduld mängisch wyter chunnt als mit Gwalt, und so het er sech vorgnoh, «di uvernünftigi Pärson la z’murbe». «Mer wei bim tuusig luege, weles vo beidne ’s länger ma verlyde!»

		So isch es gstande, wo di beide Parteie z’morndrisch bim Dejeuniere mit kuriose Gsichter sech guete Tag gseit hei. Kuriosi Gsichter hei aber no andere Lüt a däm Morge z’Hünige gmacht, wo der Föhn het ufghört gha und derfür us mene fyschtergraue Himmel e tolli Legi Schnee abe cho isch. «Das cha guet wärde», het sech der Herr Seckelmeischter gseit, wo ganz dezidiert gsi isch, hütt no hei z’fahre. Vorussen isch also hütt gar nüt gsi z’mache, und so isch der Herr Willading uf di unglücklechi Idee verfalle, syr Tochter ihres Schuldbuech z’höischen und z’inspiziere. Si het’s ungärn us ihrne Hände gä, het’s aber doch ihrem Papa nid vo Afang a wellen unmüglech mache, nere z’hälfe. Und so het si ne halt du i Saal gfüehrt, dä inhaltsschwär Foliant, wo so mängs drinne gstanden isch, was dem Oberscht Wendschatz sys guete Härz wohl verstande het, was aber mit de landlöufige Begriffe vo Handel und Wandel so gar nid gyget het, mit mene schwäre Süüfzer uf e Tisch gleit — es isch nere gsi, wie wenn si d’Gruft vo ihrem Ma unwürdige Blicken uftät — und isch im Kamin es Höllefüür ga amache, für emel uf däm Wäg ds Härz vo ihrem Vatter e chly mache 21 z’erwarme. Kei Macht vo der Wält hätti se derzue bracht, i däm Ougeblick ihre Papa allei z’la. Si het sech ganz gägen ihri Gwohnheit, wo nere-n-um die Zyt Arbeit i der Hushaltig gä hätti, mit dem Spinnrad zwüschen «ysige Ma» und ds Kamin yne gsetzt und mit Luchsouge ds Dürblettere vom Schuldbuech verfolget. Ab und zue het sech ds graue Houpt vom Herr Seckelmeischter gschüttlet, syni Füeß sy all Ougeblick närvös under em Tisch hin und här grütscht. Albeneinisch het me zwüschem Chräschle vo de Buechsyte Lärmeli ghört wie ts ts ts oder es längs tsch. De wieder het sy chreftigi Hand mit der Chryde gleitig es paar Zahlen uf ne Schiferplatte gworfe. So isch es, während dusse glychmässig der Schnee vom Himmel gfallen isch und der chalt Schyn vo de Fänschter här mit der rote Wermi vom Kamin gstritte het, e Zytlang ohni Störung wyter gange, da — es isch öppen um di zächni gsi, und d’Frou Kätheli het juscht dänkt, si well ihrem Vatter es guets Tröpfli Wy ga reiche — schlat dä undereinisch mit der Fuuscht uf e Tisch, schüttlet der Chopf und seit, ohni dra z’dänke, daß er nid allei i der Stuben isch: «Er isch doch gwüß e Narr gsi.»

		Wie ne Bolz schiesst d’Frou Kätheli uuf, und ds Rücke vo ihrem Stuehl het der Herr Seckelmeischter dra gmahnet, daß sy Tochter ja umewäg sygi, so daß er, wie für sech z’rächtfertige, mit dem Rügge vo der rächte Hand es paarmal über ds offene Buech fahrt und der Frou Oberschti etgägerüeft: «Aber, so lue jitz nume! Was söll jitz das vorstelle: ‹Bis uf Anbruch besserer Zeyten, id est bis Rät und Burgere ze Bern der Schtern uß Bubenberg wieder ufgangen — ohn Zins› ts ts ts.» Jitz fahrt er mit beidne Händen über ds Buech 22 und fragt sy Tochter g’ergeret: «Was söll das sy? Öppis Dumms eso! Me het öppe gredt vo mene Stärn vo Bäthlehäm. Was isch das narrochtigs: Stärn vo Buebebärg? Das söll natürlech e Träf uf d’Regierung vorstelle!»

		Dä Usfall het d’Frou Kätheli viel z’schwär troffe, als daß si grad Wort gfunde hätti, für ne z’pariere. Drum het si, ohne nes Wort z’säge, probiert, ihrem Papa ds Buech under de Hand wägz’zieh. Aber, «nei», het er ergerlech gseit und mit feschter Hand abgwehrt, «la mi jitz mache, i wott jitz wüsse, was das isch. Dä Schwander (so het bekanntlich der Schlupf-Sameli gheiße) mueß mer häre. I wott wüsse, was da gangen isch!»

		Aber äbeso fescht isch d’Frou Kätheli etschlosse gsi, nüt a däm la z’ändere, was ihre Ma no eigehändig i däm Buech het ytreit gha. «Das isch der Wille gsi vom Bernhard», seit si, «und dä isch mer heilig!»

		«Das sy Dummheite», bhertet der Herr Willading, «i bi verantwortlech für was mit dem Vermöge vo dene Buebe geit. Me cha nid so anere Phantaschterei zlieb e Gültbrief eifach la z’Schande gah. Du kennsch dyni Bure no schlächt, und der Bernhard het se-n-äben o nid gkennt, sünsch hätt er gwüßt, daß me für settigi Gfelligkeite nüt als ds Tüüfels Dank het. — Rüef du mer jitze der Fritz häre, er mueß mer dä Schwander uf ds Schloß reiche!»

		Dadrob isch d’Frou Kätheli no meh erschrocken und het no einisch agfange sech wehre: «Dir wärdet mer doch das nid...»

		«Wohl wott i», seit der Herr Seckelmeischter, «und wenn du nid der Verstand hesch, so mueß i dänk sälber 23 luege.» Er steit uuf und geit zur hindere Stägetüre, geng no i der Erwartung, daß sy Tochter, vo deren er i däm Ougeblick het vergässe gha, daß si nümme sys Meitschi vo albez isch, doch no für ne wärdi springe. Aber si isch ganz rüejig blybe stah, bis si der Papa het ghört di hölzigi Stägen ab gah, und du isch si zur andere Türen use, für ihm zvorz’cho; si het welle derby sy, wenn der Fritz sy Uftrag überchömi. Da findet si hinder der Saaltüren im Gang der Töldi. «Was trybsch du da?» fragt si ne. «O i ha grad welle cho luege, ob Dir no nid fertig syget!» — D’Frou Kätheli het ne sträng im Verdacht gha, er heigi hinder der Türe glost. Jedefalls het er di letschte Wort, wo der Großvatter und d’Frou Oberschti zsäme gredt hei, ghört gha und begriffe, um was es z’tüe sygi. «Gang suech der Fritz», seit d’Frou Kätheli, «er mueß i Schlupf abe.» Ohni dadruuf z’antworte, isch der Töldi dervogstobe.

		Underdessen isch der Ratsherr um d’Mühli ume trappet, bis er der Schloß-Fritz gfunde het. Das isch sit dem Tod vom Oberscht Wendschatz der Meischterchnächt und Chum-mer-z’Hülf gsi vo der Frou Kätheli, aber nid minder der Trabant vo ihrem Vatter, und wär er nid eine vo dene Diplomate gsi, wie si im Bärner Burestand no viel vorchöme, so wär er mängisch übel dranne gsi. Aber grad syr Schlauheit het me’s z’verdanke gha, daß d’Herrschaft Hünige bis jitzen under de Meinungsverschideheite vo Vatter ünd Tochter no nüt het gha z’lyde. Ussenum isch es e stattlechen und hübsche Bursch gsi, mittlgroß, mit früsche Farben und mene starke rote Schnouz und nere Stimm, wo tönt het, wie wenn sy Gurglen es Tonnegwölb wär. Scho das het ihm der nötig Reschpäkt verschaffet, für daß ihm 24 d’Lüt ring gfolget hei. Der Schloß-Fritz het enanderenah d’Läderschueh agleit und isch dem Schlupf zuegstüüret. D’Frou Kätheli het ne vom Stägefänschter uus gseh dür e Schnee uus stampfen und nüt anders chönne machen als ihm e Süüfzer nacheschicke. Daß der Papa Seckelmeischter vorusse bliben isch, isch nere dä Ougeblick eigetlich rächt gsi — si het einschtwyle kei Luscht gha, wyter mit ihm z’dischputiere. Aber bald het si sech afa Vorwürf mache, daß si ne bi däm Wätter laj dussen umeloufe. Si het e Channe guete Wy mit Saanechäs und Brot i Saal gstellt und der Chrischtöphi usgschickt, sy Großvatter ga sueche. Aber dä isch scho änet der Chise dür ds Fäld uus der Schüüre zue trappet, wo der Bueb nen etdeckt het. Und wo-n-er ihm d’Botschaft vo der Mama usgrichtet het, het er zur Antwort übercho: «Säg nume der Mama, i mög nüt.» Und wyter isch er dür e Schnee gstampfet, vo Huus zu Huus und het mit scharfen Ouge Decher und Züün, Lüt und Läbwar gmuschteret. Däwäg het er der Räschte vom Vormittag zuebracht.

		Wo der Herr Seckelmeischter under der Türe vo der Schmitte der Schnee vo de Schuehne stüpft, chunnt der Schloß-Fritz vo sym Gang umen und louft dem Gebieter grad diräkt a d’Nase. Er zieht der Huet und seit: «Er isch nid daheime gsi, Herr Seckelmeischter, es macht mer schier d’Gattig, er heig öppis Uguets gförchtet und heig si pfäjt.» Da luegt der Seckelmeischter der Schloß-Fritz mit mene stächige Blick a und fragt: «Was wett dä z’förchte ha?» «I weiß es nid, Herr Seckelmeischter», macht der Schloß-Fritz, «aber selig Lüt, wo Tag für Tag der Tüüfel am Stiel zieh, hei geng öppen öppis z’förchte. Es het mi düecht, d’Frou 25 lachi eso eigets, wo-n-i cho bi.» — Jitz het der Herr Seckelmeischter nüt meh gseit. Aber, was er uf em Wäg i ds Schloß dänkt het, isch nid luter Lieb und Güeti gsi, und d’Frou Kätheli het uf der Stell gmerkt, daß der Luun um nüt besser worden isch. «Aber, Papa», het si zue-n-ihm gseit, «syd Dir jitze bi däm Wätter vorussen umegfahre? Dir heit ja ganz nassi Schueh und Strümpf!»

		«I mache’s öppe nid zu myr eigete Freud», brummlet der Herr Willading mit mene vorwurfsvolle Blick uf sy Tochter. Si het, ohni dadruuf z’antworten, es paar unerhört großi Pelzschueh us em Nachlaß vom Herr Oberscht la reichen und ihre Papa gheißen uf en Ofetritt sitze, für ihm syni nasse Schueh abz’zieh. Das het er la gscheh und isch o i di Pelzschueh gschloffe, so daß der Töldi, wo jitze mit dem Chrischtöphi i d’Äßstube cho isch, chuum ds Lache het möge verha. Der Großvatter isch z’mitts i der Stube gstanden und het usgseh, wie wenn me nen i zwee Pflanzechübel gsetzt hätti. Aber obenyne het er eso wenig na Bluescht und Loub usgseh, daß niemer aparti Gluscht gha het, sech i syr Nächi niderz’la. Es het so usgseh, wie wenn er öppis suechti, für sy böse Luun drannen usz’la. Undereinisch seit er: «Töldi, chumm los!» Der Töldi isch chly verläge worde, aber er isch doch nächer zum Großvatter zueche gange. Da fragt ne dä: «Bisch du öppe vori im Schlupf gsi?»

		Der Töldi schilet uf d’Frou Kätheli, wie wenn er erwarteti, daß si-n-ihm en Uswäg zeigi. Aber die het jitz sälber verwunderet uf e Töldi gluegt, schier wie öpper, däm es Liecht ufgeit. I den Ouge vom Großvatter het er sech scho z’lang bsunne gha. «Gäll, du bisch 26 dert gsi?» seit er, und chuum het der Töldi, rot wie nes Chirsi, sys Ja vo sech gä gha, so het er e Chlapf gha, wie-n-er i syne sibezäche Läbesjahr no nid mänge gspürt het. Glimpfig, wie-n-er gsi isch, het er wellen uswyche, aber no zwöi-, drümal het’s uf syne gsunde, rotbruune Backe tätscht, daß Gott erbarm.

		«Nid eso, Papa!» isch ihm jitz d’Mama z’Hülf cho und het nen a sech zoge, während der Chrischtöphi, bleich vor Chlupf, gäge d’Türe zue sech verzoge het.

		«Das het afange kei Gattig meh», seit der Herr Seckelmeischter, däm di blauen Aderen uf der Stirne schier zum Förchten ufgschwulle sy. «Säg mer nüt, i wott gar nüt meh ghöre. — Schwyg nume! — Du hesch drum gwüßt.» Schier usser Ate het er di Wort syr Tochter i ds Gsicht gworfe.

		D’Frou Kätheli isch dür dä Ton viel z’hert blessiert gsi, als daß si ’s über sech bracht hätti, ihrem Vatter uf dä ungrächt Vorwurf z’antworte. Si het ja frylech, wo der Töldi so lang uf der Suechi nam Fritz hüben isch, vermuetet, er chönnti am Änd dem Fritz vorgloffe sy, der Sameli ga warne. Aber was het si welle dergäge tue, wo nere dä Gedanke cho isch?

		Der Herr Seckelmeischter fahrt i sym Zorn gäge Töldi furt:

		«Und jitz geisch mer enanderenah ga säge, si sölle mer aspanne. Allez marche, use!»

		Der Töldi isch dervo gfloge. Ihm isch dä Befähl erwünschter cho als der Frou Oberschti. «Aber Papa, Dir wärdet doch nid im Ärnscht furt welle?» seit si.

		«Wohl gangen i.»

		«Um Gotts wille!»

		«I ha jitz gnue. I will der jitz nümme cho dry rede.»

		27 «Aber Papa, syd doch nid eso!» D’Frou Kätheli het uf ihre Vatter zue welle, für ihm d’Hand z’näh; aber er het sech gwehrt und isch nere-n-usgwiche. «Jitz isch guet. I ha lang gnue Geduld gha und ha Dir welle hälfe; aber, wenn me mer eso chunnt...» Und dermit isch er zur Stuben uus, für syni Schueh ga z’höische, wo men ihm z’trochne ta het. No mängs Mal het d’Frou Kätheli Alöuf gnoh, für ne zrüggz’halte; aber si het nüt mögen usrichte, und o ihri Träne hei dem alte Ratsherr gar kei Ydruck welle mache. E halb Stund später isch der Wage müehsälig und langsam dür d’Allee uus gfahre, und d’Frou Oberschti het mit bitterem Groll und Weh im Härz d’Gutschen am Stalden äne gseh verschwinde. Wie ne Dorn isch nere ds letscht Wort, wo si no us der Gutschen use vernoh het, dür d’Seel gange: «Isch das jitz der Stärn vo Buebebärg, daß me der eiget Vatter hindergeit?» Der Herr Seckelmeischter het das für sich gseit und het nid dänkt, daß es sy Tochter no mögi ghöre.





Zweites Kapitel




		Es het wyter gschneit, wie wenn der Schnee o no wetti derfür sorge, daß emel ja Vatter und Tochter der Wäg zu-n-enandere nümme sötte finde. Und eso isch es der Frou Kätheli o uf em Gmüet gläge. E großi Scheidmuure het sech zwüschen ihre-n-und dem Herr Seckelmeischter ufgrichtet. Si het sech vo neuem ygredt, es heigi wyt und breit niemer öppis vo ds Oberschte schöner Dänkwys begriffe, und so müessi si allei derfür sorge, daß si ihri Bueben uf d’Fährte vo ihrem Ma bringi. Di nächschte Stunden und Tage het si zwüsche große pädagogischen Alöufen und halb verzwyfletem Briegge zuebracht. Nid nume het si jitze gmerkt, wie schwär es isch, höchi Ziel z’verfolge, ohni daß eim derby öpper a d’Hand geit; ds Böschten an der ganze Sach isch äbe gsi, daß si im Grund sälber gar nid heiter gseh het über di wahre Ziel vom Oberscht Wendschatz. Aber das hätt si um ds Töde niemer welle la merke. Si het wohl bättet, der lieb Gott söll nere der Wäg zeige; aber Lüt mit herte Chöpf chönne lang bätte, bis si afa heiter gseh. Der Frou Kätheli isch es halt gange, wie de meischte Lüte: was si i menen einzigen Ougeblick hätti chönne ha, wenn si ganz eifach gfolget hätti, das het si i mene Kampf müessen erobere, wo ihres ganze Läbe lang het sölle duure. Glücksälig der Möntsch, wo ’s z’rächter Zyt über sech bringt, vor sich sälber yz’gstah, daß hinden und vorne nüt mit ihm sygi, und di subere lääre Händ eifältig zum Himmel ufstreckt!

		29 Us em ganze Wäse vo ihrem Ma sy der Frou Oberschti einschtwyle nume zwee Züg dütlech vor der Seel gstande: Sy Widerwille gäge die, wo z’Bärn inne gregiert hei, und sy Härzesgüeti für di Undergäbene. Si het gwüßt, daß der Oberscht im stille fescht ghoffet het, mit der Zyt di eigesinnige Regänte dervo chönne z’überzüge, wettig fruchtbari Underlag ds blinde Vertroue vom Volk sygi. Und het er öppe nid rächt gha? Stüends nid besser i der Wält, wenn der lieb Gott e größeri Mängi vo Lüt fänd, wo-n-ihm blind vertroue? Aber so wyt het d’Frou Kätheli jitze nid gsuecht. Der Nächi nah het si probiert, i ihrne Buebe d’Liebi zu den Undergäbene z’wecke, und daß si näbezuechen ihre Chyb gäge Bärn albeneinisch het la vüregüggele, isch nid z’verwundere. Beides het bi de Bueben ygschlage.

		A mene laue Morgen im Merze — es isch no stockfyschter gsi, und keim Möntsch isch der Sinn dra cho, ufz’stah — het men undereinisch vom Dorf här es Horn ghört blase. D’Frou Kätheli het ihrnen Ohre no nid rächt trouet und gmeint, si heig öppis dernah troumet. Aber no gäb nere di müeden Ougsdechle, wo nächti keinisch hei welle Fyrabe mache, wieder zuegfalle sy, het si das Horn wieder ghört. Dür March und Bei gfahren isch nere dä Notruef. Wie ne Schyn isch si uuf gsi und am Fänschter, i der Meinung, si müeß e Brandröti gseh. Aber nüt vo däm. Wo si ds Fänschter ufgrisse het, isch alles stockfyschter und still da gläge, chuum daß me di schwarze Firschte vo de Burehüser vom Bärg derhinder het mögen underscheide. Es isch eso still gsi, wie wenn d’Wält über Nacht gstorbe wär. Und wieder fahrt dür di Totestilli e mißtönige Hornstoß. 30 Ändlech het es se dunkt, si ghöri im Dorf änen uf der Straß loufe.

		Und jitze schlat undereinisch ganz en andere Lärmen a ihres Ohr. Es dumpfs Ruusche, es Rumplen und Bole chunnt us der Fyschteri derhär, geng nächer a ds Schloß, geng wilder und uheimeliger, und bald tönt’s us em Rosegarten ufe, wie wenn es Unghüür dranne wär, alles z’verschlücke, was da unden i stillem Tryben uf e Früehlig gwartet het. Jitz erscht isch der Frou Kätheli ufgfalle, daß ja der Schnee über Nacht sozsäge verschwunde gsi isch, und jitz het si das Unghüür, wo i der Fyschteri der Garte verhergget het, erchennt, es isch d’Chise gsi. Jitz wolle, jitz het müesse Liecht gmacht und d’Schloßmannschaft gweckt sy!

		Aber wie erstuunet d’Frou Oberschti, wo si d’Türe vo der Buebestube hindena offe gseht und kei Möntsch uf ihre Ruef antwortet! «Si wärde mer doch will’s Gott nid däm Wasser nachegloffe sy!» seit si, hänkt e warme Mantel um und zieht sech es Tuech über e Chopf, für i Hof abe ga z’luege, ob niemer umewäg sygi. Da het sech niemer grüehrt als der Brunne, wo gschwätzt und brodlet het, wie öppe geng. Aber jitz ghört si uf em Fäld usse Stimme, und bald kennt si die vom Schloß-Fritz ume, wo vo der Stullebrügg här chunnt und eis Gurts ufbegährt: «Di tuusigs donnersch Buebe! Es häicht my Tüüri ds Rad uus u verhergget di ganzi Mühli u der Garte derzue. Pressierit, pressierit!» En anderi Stimm antwortet druuf, «mir sy my Tüüri scho z’spät. Es isch scho da, losit, wie das rumoret u der Sagi zuechätzeret!» Jitz isch d’Schloßherri dem Fritz i Wäg graten und het ne chönne z’Red stelle.

		«D’Chisen isch übergheit», seit er. «Es hätt üs nüt 31 ta. D’Brütsche vom Mühlibach isch ja zue gsi. Es isch alles zsäme der Läärlouf abcho u het si bi der Stullebrügg gstouet. Mer hei grad bloß no möge gcho, für se z’bschwaare. Mer hei grad juscht dem Sager sy Wage mit der großen Eich, wo si nöchti vom Gmeiß zuehegfüehrt hei, uf d’Brügg möge gstoße, süsch hätt es se glüpft, u de wär’s de dene wyter niden übel gange. U wär weiß, es hätt se no däwäg möge verspränge, es isch gar unerchannt cho u het grobs Holz mitbrunge. Aber juscht, wo mer is dra gmacht hei, ob der Brügg zuehe Loch z’mache, isch ungereinisch ds Wasser gheit. ’s isch nid gsi, daß es öppen ungerdür möge hätti. Es mueß öpper d’Brütschen ufta ha. Losit, wie’s der Garten ab chutet!»

		«Ja», brummlet en anderi Stimm derzwüsche, «wenn es se nid öppe het möge verspränge!»

		«Nei, nei», bhertet der Fritz, «si geit ja sytligen uuf. Da isch gwüß, gwüß öpper derhinger gsi.»

		«E wie cha das jitz o tue!» ghört me wieder en anderi Stimm.

		Mit däm sy di Manne wieder i d’Fyschteri use verschwunde, hinder der Mühli düre dem Bach zue. D’Frou Kätheli isch mit däm Bscheid nid zfride gsi und wär ihrne Manne gärn nachegloffe; aber i dene schuehtiefe Charrglöis vom Fäldwäg wär si mit ihrne Pantöffeli nid wyt cho, und so isch si vertschuderet under em Vorschärme vo der Mühlischüür blybe stah, het ihres Chopftuech uf der Bruscht fescht zsämezogen und mit ängschtleche Blicke gsuecht, d’Umrisse vo dene Mannen i der Fyschteri z’underscheide. Si sy nere no nid ganz us em Gsicht verschwunde gsi, so ghört si ganz dütlech d’Stimm vo ihrem Chrischtöphi 32 de Mannen etgägerüefe: «Der Töldi! der Töldi! Z’Hülf!»

		Das ghören und, ohni uf e Wäg z’luege, de Lüte nachespringen isch eis gsi. D’Frou Oberschti het sech nid Zyt gnoh, di verlorene Pantofflen ufz’läse und isch barfueß über ds Fäld uus der Brütsche zuegstüüret. So isch si grad derzue cho, wo si der Töldi bachnaß us der Chise zoge hei. Hätt er nid im Etschlipfe no grad e Wydestumpe mögen erwütsche, so wär der Töldi Wendschatz i der Chisen eländ um ds Läbe cho. Währed der ganze Zyt, sitdäm d’Frou Kätheli erwachet isch, isch er jitz scho a der Wyden im Bach ghanget.

		«Aber um ds Himmels Gotts Wille, Bueb, was isch dir o z’Sinn cho?» het ne d’Mama gfragt und ne mitsamt dem Chrischtoph heizue gmuschteret. Bis zur Schloßtüre het si ne nid la zum Wort cho. Erscht a der Wermi het er du dörfen antworte. «E, i ha halt gseh, wie di Manne gewärchet hei, für d’Brügg z’retten und wie si nid hei möge gcho, wil ds Wasser geng höcher worden isch und nümmen under der Brügg düre chönne het. Hätt si la gah, so hätt es nen alli ihri Plätzen und Ächer bis zu Stulle-Hans Uelis Matten aben überfüehrt. Da han i halt dänkt, üs tüei’s weniger, oder, wem’s öppis verderbi, so möge mer’s besser verlyde. Hätti’s d’Brügg versprängt, so hätt es se mänge Tag Gmeinwärch gchoschtet. Drum bin i ga d’Brütschen ufzieh, und derby het’s mi halt unden uus gnoh, wil i im Wasser gstande bi und nid gseh ha, wo-n-i trappe.»

		«Du dumme Bueb, und wenn de jitz ertrunke wärisch?»

		«E nu, heit Dir is nid geng gseit, me söll sys Läbe 33 nid schone, für de Lüte z’zeige, wie guet me’s mit ne meini? Der Papa hätti’s gwüß nid anders gmacht.»

		«Ja, Chind, aber einschtwyle han i no z’befäle, und du sott eso öppis nid ga mache, ohni mi z’frage! Wenn du ertrunke wärisch, so hättisch nume kei Dank derfür gha, und mir hättisch es Leid anegmacht, wo-n-i gar nid möcht usgstah. Dänk doch o, du Chind!» Mit dene Worte het d’Frou Kätheli der Töldi wieder a sech zogen und ihm es Müntschi gä. Wie hätti si o anders chönne, wo är nere-n-uf die Manier zeigt het, wettigs Echo ihri Lehren i sym Härz gfunde hei?

		Gäge den achte, wo me sech du z’grächtem us der gstörte Nachtrueh erhobe het, isch es merkwürdig still gsi im Schloß. Hinder der Wand vom Saal het me kei Mühli ghört surre. Das Mal het si nid gschwige, wil me der Müller furtgschickt hätti, sondere wil der Sohn vom Herr Oberscht Wendschatz i der Absicht, ds Vertroue vom Volk dür Ufopferung z’gwinne, im eigete Huus Schaden agrichtet het. Wo-n-er, für de Herrschaftslüte Gmeinwärch, Verdruß und Überschwemmung z’erspare, d’Brütsche vom Mühlibach isch ga ufwinde, het ds Wasser nid nume mit allem, was es us den Ämmetalerbärgen abe bracht het, dä neu Wäg bruucht, es het alles mit sech grisse, was nid niet- und nagelfescht gsi isch, het Steine, Grien und halbi Tannen under ds Mühlirad gschleipft, ds Rad us de Lager glüpft und dermit di ganzi Mühli zum Stillstand bracht. Bösdings het me chönne verhüete, daß es ds Triebwärk vo der Sagi o no verhergget het.

		Der halb Vormittag sy der Schloß-Fritz, der Sager, der Schmied, der Müller, der Mahlchnächt, der Stallchnächt, der Jeger und e guete Teil vo der Dorfmannschaft 34 um ds usghänkte Mühlirad umegstanden und hei d’Händ verworfe. Am rumpelsurrigschten isch der Schloß-Fritz gsi. Er het ta, wie wenn er der ganz Schaden us sym eigete Sack zale müeßti, het ufbegährt und alles abrüelet, was ihm i Wäg cho isch. Der Müller het dry gluegt, wie wenn er verhürschet wäri und nid gwüßt, wo me zerscht söll agryfe. Ändlech seit der Sager zum Schloß-Fritz: «Du bruuchsch di nüt z’ergelschtere, der Schaden isch ja nid dyne!» — «Du hesch guet pfyffe», antwortet ihm der Schloß-Fritz, «du chunnsch de nid cho darha, wenn der Alt vo Bärn uehe chunnt!» Der Reschpäkt vor em Herr Seckelmeischter isch niemerem meh i de Glider gsässen als dem Schloß-Fritz. Är het sech nid nume für die Sache verantwortlech gspürt, wo men apartig ihm het avertrouet gha, er het mängisch sogar gmeint, er müessi no für alles ystah, wo d’Frou Oberschti und di beide Junker uf ihri Fuuscht hi agstellt hei. Er het a mängem Ort syni Nyder gha, und die hei sech im stille geng drüber gfreut, wenn er vor em Seckelmeischter so rächt i Täber yne cho isch.

		Natürlech isch du o der Töldi zum Vorschyn cho. Es het nen interessiert, z’gseh, was er dä Morgen agrichtet heig. Wenn er aber gmeint het, di Lüt wärde ne mit dankbarer Bewunderung epfah und nen als ne zwöiten Oberscht Wendschatz anerchenne, so isch er ganz lätz drinne gsi. Er het uf de Gsichter vo allne dene Lüte nid viel anders gseh z’läsen als ne schlächtversteckte Spott über die ungschickti Art, wie der jung Herr sy eigete Vorteil uf ds Spiel gsetzt heig. Er het sech e chly gschämt, nid über sy guetgmeinti Tat, aber wil er jitz eso ungschickt dagstanden isch. Zum erschtemal het er 35 öppis dervo gmerkt, daß me mit bloßer Guetmüetigkeit no lang ekei Achtung eroberet und het sech du vorgnoh, er well di Bure vo neren andere Syte luege z’näh.

		Der Früehlig het Läbe ga Hünige bracht, und di täglechi Arbeit i Hof und Herrschaft het über Tag wenig Zyt gla zum Philosophiere, und am Abe het me keis anders Verlange treit als mit de Hüehner z’Sädel z’cho, für am Morge mit der Sunne wieder uufz’möge. Und vo Bärn het sech nöue niemer zeigt als öppe hie und da e Fründ, wo über Land gritten isch. Und so isch es der Summer düre wyter gange, bis daß me d’Sichle zur Ärnt gwetzt het. Ds Jahr isch nid schlächt gsi, und d’Bure hei bi guetem Luun ihri Garben under Dach bracht. Mängi dervo isch vo ds Töldis Hand bunde gsi, mängi vo ihm uf e Wage gleit worde, und niemer het ihm derby gwehrt. Im Gägeteil, sobald d’Lüt gmerkt hei, daß si am Töldi ne guete Fürspräch bi der Frou Oberschti gwinne, hei si ne nümme mißtrauisch agluegt und hein ihm’s o nid gwehrt, wenn er öppeneinisch ds eint oder ander Meitschi obenyne gnoh het. Und het er öppeneinisch vo so mene Meitschi anders usen übercho, als ihm lieb gsi isch, so het men o ds Lache nid versteckt, het ihm sy Tätsch gönnt, so guet wie amene Burebueb, und sech wyter nümme drum gkümmeret. Was Wunder, daß es dem Töldi bi där Läbtig wohl gsi isch und daß er sech bi de Burelüte je länger descht meh daheim gspürt het. Derby isch er nid nume vürcho, er het trüeit, gwachsen und isch alles in allem e schöne gfreute Bursch gsi. Es isch sälten a menen Ort e Sichlete gsi, wo me nid di beide Junker vom Schloß hätti gheiße cho. Der Chrischtöphi het 36 settigne Sache nid viel dernah gfragt, wil es ihm ender z’ruuch zuegangen isch derby, und dem Töldi isch es rächt gsi, wenn er alleini het chönne gah, wil er descht minder sech het bruucht zsämez’näh.

		Ei Aben isch i der Chrüzbuechen obe, i mene stattleche Burehof am Soum vom Toppwald, Sichlete gsi. D’Sunnen isch hinder em Ballebüehl verschwunde gsi, und e rosigen Abedhimmel het über em Hürnbärg glachet. Di länge Schätte, wo erscht no im Chisetal vo Hüser und Böum i d’Matten use gloffe sy, hei sech scho wieder verschloffe gha. Es het gchuelet, und uf de Mööser unde het sech e fyne Dunscht us em Bode gla und het d’Umrisse vo allem, was da glägen isch, afa verwüsche. I der Chrüzbuechen obe hei Roß und Chüeh ihri Sach gha und hinder de volle Chrüpfe gschnuufet. Ds Tenn isch usgruumt gsi, für de Junge zu mene luschtige Tanz Platz z’gä. I Chuchi und Stuben isch uftreit worde, was öppen e währschafti Burehushaltig ma biete, und Alt und Jung het tapfer yneghoue, i Vorässe, Bohnen und Späck, und o für ne guete Tropf Wy isch gsorget gsi. Sobald si ds gröbschte versorget gha hei, isch gsunge worde, und derby het der Töldi ungheiße zum beschte gä, was er zringsetum i de Burehüser a länge Winterabede het glehrt gha. Sy schöni, früschi Stimm het nid nume scho mängisch der Frou Kätheli im Schloß wohlta, me het se-n-o gärn under de schwarze Stroudecher ghört. Sobald du der Gyger im Tenn het afa ufmache, isch ds ganze junge Volk dert use, und die Alte hei gfunde, «si welle e jitz grad eis no chly sy». Si sy fescht zueche ghocket, hei d’Gleser nachegfüllt und sech bhäbig über e Tisch ynegla. Dem Töldi sys Singe het se-n-uf ds Schloß bracht 37 und uf di früechere Zyte. Es het ne wohlta, wieder einisch usz’chrame, wie-n-es doch da di Jahr gange sygi, wie der Chrischte vo der Mühli furt müesse heig, wie si du lang keine meh «funge» heige und wie du d’Oberschti z’gueter Letscht sech heig müessen yla und froh sy, daß si ne neue Müller übercho heig. «Es hätt nere no einisch nid pressiert», het eine gewüßt z’brichte, «wenn du nid der Steiger vom Schloß z’Münsigen i der Ou niden e Mühli hätti afa boue.» Das heig nere du Bei gmacht, und du syg du gleitig der Alt vo Bärn ufe cho, für ihres Mühlirächt mache z’gälte. «Ja», meint en andere, «ds sältmal hei si’s möge, der Münsiger het müesse nahgä, aber jitz hanget nere-n-en angeren am Chittel: Jitz wott der Dießbacher eini boue. Es nimmt mi wunger, wär de obenuus schwingt, das wird bigott enangere targge!»

		So hei si brichtet und derzue ihri Gleser gheltet bis spät i d’Nacht yne.

		Underdesse het der Töldi im Tenn usse mit dem junge Volk gjuheiet und druuflos dem luschtige Mädeli vom Ghei der Hof gmacht. Der Neueschwander Köbi isch scho füürrot gsi vor Töubi und hätti am liebschte der Junker der Bärg ab gschosse. Dem versprochene Schatz vo menen andere schönz’tue hätt sech kei Burebursch dörfen erloube. So eine wär scho lang mit bluetigem Chopf heigschickt worde. Aber der Töldi het juscht grad ds Güegi gstoche, ’s la druuf abz’cho und z’luege, wieviel es mög erlyde. Und ds Mädeli het hütt o nüt anders im Chopf gha als sy Schatz z’fecke. Es het dänkt, e chly Yfersucht und Töubi sygi doch de ds mindischte, wo me dem Köbi dörfti zuemuete. Im Wäg gstanden isch dene Beidne 38 ja sünsch nüt. Drum het es sech zur große Freud vo allnen andere vom Junker Töldi la chüderle, so viel er nume het welle. Der Köbi het alles müesse verworgge, und wo-n-er z’gueter Letscht sech nümme het mögen ebha und mit mene Garbechnebel uf e Töldi z’dorf isch, wil dä sym Mädeli z’mitts im Tenn es härzhafts Müntschi gä het, het er’s müesse lyde, daß ne di andere Burschen in Egi gha und ne nume no usglachet hei.

		Di Sichleten isch trotzdäm im beschte Friden abgloffe, und der Töldi isch ganz ungschore hei cho, ja, er het ganz guet gmerkt, daß sys uverschante Dryfahren ihm i den Ouge vo syne bürschen Alterskamerade nume no meh Reschpäkt verschaffet het. Aber, es het doch anders sölle cho, als er grächnet het. Der Neueschwander Köbi het du d’Töubi a sym Schatz usgla, und ds Ghei-Änni het du das übler ufgnoh, als si erwartet hei. Si het du der Töldi uf d’Mugge gnoh und nid Rueh gha, bis d’Frou Oberschti dä ganz Handel erfahre het. Me cha dänke, daß d’Frou Kätheli übel gläbt het dranne. Si het’s nid gärn gloubt; aber nume z’bald het der Töldi es neus Wystum gä, daß ihm der wyblech Teil vo der Herrschaftsbevölkerung nid minder interessant isch gsi als ds Mannevolk. Jitz was mache? het sech d’Frou Kätheli gseit. Daß si ihre Stiefsuhn nid uf däm gfährleche Trom het dörfe la, ha si grad ygseh. Es het derfür müesse gsorget sy, daß sy goût en andere Dräj nähm. D’Rächnung isch eifach gsi: daß der Junker Wendschatz vo Hünigen einisch es Buremeitschi zur Frou nähmi, het zu dene Sache ghört, wo me damals nid het mögen ersinne, und daß sech dä Jüngling i Chopf tüej, d’Frouen und d’Meitschi 39 vo den Undergäbene dörf me für nes Gvätterzüüg aluege, het si nid welle tole. Da het gründlech müessen abghoue sy. Numen isch es liechter gseit gsi als gmacht. Daß si-n-ihm alli Sichleten und sünschtige Dorfete verbotte het, versteit sech vo sälber, aber si het doch der Töldi nid chönnen ybschließe. Si het afange ghörig mit ihm z’Bode gstellt, aber bald gmerkt, daß dem Töldi sy Ysicht de Versuechunge nid wärdi möge d’Stange ha, und so isch nere wohl der Gedanke cho, es wäri doch villicht jitze der Momänt, dä Jüngling ga Bärn z’schicke. Aber das isch nid gangen ohni e tiefi Demüetigung vor em Papa Seckelmeischter.

		Uf der Suechi na menen Uswäg, wo nere das würdi erspare, isch si uf e Pfarrer Gryph verfalle. Eigetlich isch scho das für si chly e Gang ga Canossa gsi, vowäge der Pfarrer Gryph het’s scho i den erschte Jahre nam Tod vom Oberscht mit der Frou Kätheli verchachlet gha, wil er se-n-uf nen ungschickti Art het la gspüre, daß är der Oberscht Wendschatz besser verstande heigi als si, emel was di politischen Ansichte gsi sy. Aber item, jitz het öppis müesse gah, und so het si a eim vo de nächschte Tage der Pfarrer ga Hünige bschickt.

		Dä het frylech Müej gha, di heimlechi Freud, wo-n-ihm d’Verlägeheit vo der Frou Oberschti gmacht het, nid i syne Blicke z’verrate. Wie scho früecher, het er nere grate, der Bueb ga Bärn z’schicke.

		«Das wär mer o z’Sinn cho», seit d’Frou Kätheli, «aber i ha myni Gründ, warum i mi dergäge wehre: Wenn er jitz scho under en Yfluß vo dene Herre z’Bärn chunnt, so chan i für d’Ewigkeit i ds Chemi schrybe, nen uf d’Fährte vo sym Vatter z’bringe, und 40 das giben i einschtwyle no nid uuf, Herr Pfarrer.» Mit eigesinnigem Frouestolz het si das dem Pfarrer abängglet. Der Pfarrer aber het im stille dänkt: du bisch nid di erschti, wo mi wider Wille z’Rat zieht, und du söllsch o nid di erschti sy, dere-n-i nid dörfti my Meinung säge. — Der Pfarrer hätti wohl e Rat gwüßt, wo der Frou Oberschti erspart hätti, ihre Bueb ga Bärn z’schicke, aber zum zwöitemal sech i Hüniger Hüratssache mischle, het er sich im Bsinnen a sy Interlachenerfahrt wohl ghüetet. — Und der Frou Oberschti no einisch Lätzge z’machen über d’Ziel vo ihrem verstorbene Ma, het er sech wohl in acht gnoh. Da het’s numen ei Wäg gä, wo zum Ziel gfüehrt het: der Oberscht no höcher i Himmel z’erheben als er i den Ouge vo syr Frou scho gsi isch. Für sy Rat nid gar z’wohlfeil z’gä, het er zerscht mit gsänktem Chopf e chly vor sech abegluegt, d’Düümen einen um en andere trüllet und albeneinisch d’Chnöu zsämegschlage. Er het wohl gspürt, wie d’Ouge vo der Frou Oberschti ungeduldig uf ihm umegspaziert sy. Er het se-n-äxpräß es Chehrli la warte, und wo’s ne du dunkt het, es wär jitz nache zum Arichte, het er sech i sym fauteuil e chly vüregla, z’Händ uf em Tisch inenandere gleit und gseit: «Tja, wenn i so dänke, was üse liebe verehrte Herr Oberscht sälig eigetlech für ne Ma isch gsi, so mueß i mer de albe säge: so wird me halt nid vo hütt uf morn. Er isch, wenn Dir weit, no jung gsi de Jahre nah, wo-n-er gstorben isch, aber dä Ma het äbe scho öppis düregmacht gha. Er het schon e ganze Bitz Wält gseh gha und das mit offenen Ouge. Er isch früecher ryf worden als di meischten andere. Jitz isch ja wahr, der Junker Berchtold het viel vo sym Vatter; aber das 41 mueß jitz halt no bildet sy. — Jä der tuusig, lueget, Frou Oberschti, so wie Eue Ma sälig wird me nid, ohni daß eine der lieb Gott ghörig i d’Lehr nimmt. Und a Kenntnissen und Wüsse manglet däm Jüngling no gar mängs, bis er o i däm Punkt sym Vatter cha d’Schuehriemen uflöse. Drum meinen i, Dir söttet ne doch no chly ga Bärn yne tue. Vom Suhn vom Oberscht Wendschatz erwartet me no öppis meh als eso.»

		«Aber, begryfet Dir de nid, Herr Pfarrer», erwideret ihm d’Frou Kätheli, «daß es mer e große Chummer macht, dä Bueb i das Bärn yne z’la, wo-n-er mir de ganz us de Hände chunnt? Chunnt er under d’Ufsicht vo dene Herre vo der Regierung — und i will’s grad use säge: under d’Leitung vo mym Vatter — so isch es uus und Amen mit de Traditione vom Herr Oberscht sälig, und lat me ne sünsch sy Wäg gah, so geit er mer villicht erscht rächt a Lyb und Seel z’Grund.» Der Pfarrer Gryph het’s der Frou Oberschti wohl aghört, wie tief us em Härz di Wort cho sy. Es isch ihm derwyle ganz anders z’Muet worde. Wie im Flug syn ihm d’Erinnerungen a sy ritterleche Fründ dür e Chopf gange, und es isch ihm gsi, wie wenn er sys Allerbeschte müeßti gä, für der Töldi uf e rächte Wäg z’bringe. D’Frou Kätheli het ne mit ungeduldiger Erwartung agluegt, aber si hätti’s nid über sech bracht, ne mit nere neue Frag zu nere gleitigeren Antwort z’trybe. Der Pfarrer het, nadäm syni Blicke zerscht dür ds Fänschter i di großi Wyti gange sy, syni Ellbogen uf d’Chnöu und der Chopf i d’Händ gstützt, so daß di tubwyße Haar zwüschen allne zäche Finger düre wie düri Grasbüscheli vüre gluegt hei. Der Pfarrer Gryph het nid zu dene Lüte ghört, wo mit überleite 42 gestes de Lüte geng wei gä z’verstah, was grad i ne vorgeit, wo mit de Händen adüte: jitz bätten i, oder mit menen unbändige Süüfzer verchünde, wie leid ne das und das syg, wo si grad müesse ghöre. Und für amene Möntschechind es Weh wellen usz’rede, het er afange z’viel erläbt gha i syr Seelsorg. Wie mängisch i sym Läben isch er scho amene Chummer begägnet, wo-n-är nid sälber het erläbt gha und wo ihm en unbekannti Größi gsi isch. Daß me settigs nid mit Worte cha wägruume, het er wohl gwüßt, aber äbesoguet, daß eine geng um e Wäg isch, für dän es weder im Leid no im Glück en unbekannti Größi git. Und zu däm het er o i däm Ougeblick sy Zueflucht gnoh. D’Frou Kätheli het’s gspürt, het ne nid dür Frage welle störe, sondere het o ihri Gedanke la zum Himmel flüge, und so hei di zwöi, ohni sech vorhär z’verabrede, zsämegspannet. Es isch eso muusstill gsi i der Stube, daß me dür di bschlossene Fänschter düre der Brunnen im Hof het ghöre brödele. Es isch no nes Chehrli gange, bis der Pfarrer wieder gredt het.

		«I begryfen Ech gar wohl, Frou Oberschti», seit er, «es isch nid liecht, es Chind us de Hände z’gä und bsunders de no eis, wo der Wille vo mene Verstorbene drinne sötti Gstalt übercho. Da chunnt es jitz äbe druuf a, daß me der Muet het, der lieb Gott la z’mache und di eigeti Wysheit für nüt z’achte. Das, verehrti Frou Oberschti, isch äbe Gloube. I sägen Ech no einisch: der lieb Gott la mache! Daß derby es Muetterhärz nid ufhört, für so nes Chind z’schla, versteit sech vo sälber. Und wenn me vo Härzschlag redt, so sött me nie vergässe, daß das d’Voruussetzung isch vo allem Dänke, Reden und Tue.»

		43 «Ja», het d’Frou Kätheli gseit. Für e Räschte vo däm, was si dänkt het, het si keini Wort gfunde. Das, het si gmeint, hätt ihre nid erscht der Pfarrer müesse cho säge: Me müeß am rächten Ort und zur rächte Zyt der lieb Gott la mache. Ihre-n-isch es o gange wie allne junge Lüte. Si meine, wenn Alti ne settigi Sache säge, so syge das eso allerwälts Sätz, wo jedem chönnten yfalle. Si vergässe derby nume, daß, wenn e Greis a sym Läbesaben e settigi Wahrheit no einisch mit aller Überzügung vo sech git, daß das nid en aglehrten oder nachegeseite Satz isch, sonderen öppis, wo däsälb i mene länge müehsälige Läben als Wahrheit neu eroberet het.

		So het’s d’Frou Oberschti Wendschatz hütt no gar nid für nötig gfunde, wyters über d’Wort vom Pfarrer nachez’dänke. «Natürlich mueß me der lieb Gott la mache», het si im stille dublet, «was wett men o anders? Der Pfarrer isch en alte Dampi!» Ds einzige, was einschtwyle das Gspräch erwürkt het, isch d’Ysicht gsi, daß der Töldi ga Bärn müeß und daß me da nid drum ume chömm.

		So isch du a mene schöne Morge bi ds Herr Seckelmeischters z’Bärn e Bott vo Hünige mit mene Brief agrückt, wo-n-es drinne gheiße het:

		«Meyne theüwre geliepte Aeltern!

		Ob ich zwahr wol hette mögen meynen lieben Stifsohn, Junkeren Berchtold, bey mir bhalten, ihn als den Erstgebohrnen meynes sälig verstorbenen theüwren Ehgemahls in all Sachen der Herrschaft wohl ynzeführen und mir in schweren Tagen beyzestehen, achte ich es däm ohng’acht für nöthig, ihme in denen Wissenschaften, 44 so der jung Herr heüttzetag nit ermanglen, insonderheyt, daß er die Schreipfedern glöüffig ze hanthäben erlehre, gan Bärn ze schicken und ewer liebden anzevertrouwen, maßen unser geistlicher Troster, der Herr Bredikant ze Dießbach äne wollbetaget und krenklech nit fast jung Volk mehr ze paschgen sich vermag.

		Gott, der Allbarmhertzig meg ihn mit Ewch bhüeten all Zytt und gäben, daß er synem erleüchten Vater in Tugend und Wäsen nachschlag. Ihme hab ich es annheym gäben und überlassen Ewrer Obhuet, meyne geliepte Aeltern den Junker, aber mit deren Condition, daß der liebe Junker Berchtold in denen Fueßstapffen synes ohnvergeßlichen Vatters ze wandlen unabgwändt bleyb, welches mir ein groß Kümmernuß. Deren gnedigen Herren und Oberen ze Bärn Regiment ist streng und etlicher Ding übel bricht und mögt wohl nit lyden, daß ein Herrschaft uß gutem Herzen milt und geduldicklich walt, wo dorch die heilig Schrifft verheisset, daß die Sanfftmütigen werdend das Erdrych besitzen. Denen hohen Regierungskünsten frag ich nit fast nach, halt baß druf, daß der jung Mensch wohlanstendig und mit unverrücktem Herzen heimbkom und sich deren Dumbheiten der Studiosi und in Sonderheit alles Gschleipfs mit unehrbaren Wybervölkern müßigen tet. Allso gfallts Gott dem Allmechtigen, dem ich ihn mit Ewr liebden befelche.

		Die Schnitz, Habech und Schybech, seynd gut graten, etlich Brettlin verbrönnt; aber was ich Ewch sendt, ist wohl erlesen, wie auch die Bohnen. Das Gröukt ist vom Ustagen. Der z’Dießbech ennen schicket sich an, syn Mülli wider myn Rechtsame z’bouwen.

		45 Ewch kußt und grüßet Ewere

		Kätherli Wendschatz

		des Obersten Wittib,

deme von M.g.H.H. ze Bärn viel Leyds geschechen.»

		Der Herr Seckelmeischter isch viel z’fascht Politiker und Regänt gsi, als daß er sech dür d’Dörn vo däm Brief hert hätti la inkommodiere. Er het sy Tochter z’zytewys geng no für nes unartigs Meitschi agluegt und dänkt, mit Zyt und Wyl falle nere de d’Stachle vo sälber ab. D’Houptsach isch ihm gsi, daß si-n-ihm z’Wille worden isch, und scho het er afa überlege, wie-n-er de dä Büebel well kuranze.

		Sobald di bündigi Antwort ga Hünige cho isch, me erwarti der Töldi, het d’Frou Oberschti alles zwäg gmacht, für ihre Stiefsuhn uf ds Stadtläben usz’rüschte. Uf ds Großtue het si’s nid abgseh gha, aber der Junker vo Hünigen und no vielmeh der Suhn vom Oberscht Wendschatz het sech z’Bärn inne sölle dörfe zeige.

		Und wil d’Gottfälligkeit «zu allen Dingen nütze», het si der Töldi no einisch ga Dießbach gschickt, dem Pfarrer ga d’Hand drücke. Hätti si vermuetet, was de dert gschej, so hätt si’s nid gmacht. Aber es isch derfür gsorget, daß über em churzsichtige Wille vo de Möntschen e sterkere waltet, wo übere zielet i längere Teil vom Läbe, i dä, wo furtduuret, wenn ds hiesige zsämebricht.

		Der Pfarrer isch vor em Pfruendhuus gsässen und het sech gsunnet, so guet das änds Wymonet no müglech isch. Büecher het er keini um sech ume gha; syni 46 glänzigen Ouge hei i der Natur gstudiert, wo sech zum Winterschlaf zwäg gmacht het, und derby het er sech gseit, wenn’s de da usse wieder grueni, so syg er de nümme z’Dießbach. Ander Lüt syge de da, wo de nähme, was wachsi, ohni z’frage, wär’s gsäjt heig. — Da steit undereinisch der Berchtold Wendschatz vor em Pfarrer. Er hätt ihm nid liecht i mene gschickteren Ougeblick i ds Garn vo synen ärnschte Gedanke chönne loufe. Der Pfarrer het ne gheiße näbe sech sitzen und het afa brichte: «So so, du wottsch also ga Bärn? — Ja nu, es isch mer lieb, daß i jitz no eis mit der cha rede. I cha de um das liechter hei.» Da luegt der Töldi sy Underwysiger verwunderet a. Dä het’s gmerkt und fahrt wyter, so sicher, wie eine, wo seit, was er i der nächschte Halbstund well vürnäh: «Ja, so isch es. — Lue, es het villicht niemer dy Vatter besser gkennt und begriffen als i. — E was hei mir doch mängisch da brichtet zsäme, und wie mängisch het er mer sys Härz gläärt!» Der Pfarrer het du dem Töldi gseit, wie sy Vatter’s gmeint heig und wie’s ihm übel ufgnoh worde sygi und wie me du z’spät gmerkt heigi, wär uf em rächte Trom gsi syg. Es isch ihm glunge, im Härz vom Töldi Füür az’mache. Der Töldi het sech im stille gschwore, er well nid abgä, bis er für sy Vatter Rach gnoh heig. Der Pfarrer het wohl ds Lüüchte gseh i syne dunklen Ouge, aber daß er nume Rachsucht gweckt het in ihm, statt heiligi Begeischterung zum Wyterboue, das het er nid druus use gläse. «Lue», het er furtgfahre, «i weiß scho, daß d’Frou Oberschti dir mängs gseit het dervo. Aber begryf, si isch e Frou und isch no gar jung gsi, wo si ne ghüratet het. Und leider Gotts hei si enandere nid lang gha. I ha ne länger gkennt, und drum 47 sägen i dir jitz alles no einisch. Es dunkt mi, i chönnti sünsch nid rüejig stärbe. Du muesch di jitz i d’Gedanke vo dym sälige Vatter versänke, du muesch se de neu la ufläbe. Är het ja sys Ziel nid mögen errecke, das het er dir müessen überla, und wenn du nid vollfüehrsch, was er welle het, so tuet’s niemer, und das wär truurig. Es würd mi i ds Grab yne duure. Du chunnsch jitz de z’Bärn inne zu andere Lüte, wo vo däm allem nüt wei wüsse, und du wirsch Müej ha, das fescht im Oug z’bhalte, was ds Andänken a dy Vatter dir uferleit. Du muesch de nume nid vergässe, daß mir alli — Gott Lob und Dank — nid a d’Möntsche verchouft sy. Im Gägeteil, losgchouft sy mer und frei, und wenn niemer hie uf Ärden öppis von is wott, so hei mer doch freie Zuegang zu Ihm, zu üsem Vatter im Himmel. Das, liebe junge Fründ, isch ds Erb vo der Reformation, und das wei mir Bärner als ds chöschtlechschte Vermächtnis vo üsnen Altvordere pflegen und bruuche!»

		Uf das hi het der Pfarrer es Chehrli gschwige, und o der Töldi het nüt gseit. Und du steit der Pfarrer undereinisch uuf, luegt der Töldi mit menen ärnschte, fascht herten Usdruck a und seit: «Chumm, i wott der jitz no öppis cho zeige!» Er füehrt der Junker uf e Chilchhof übere, zum Grab vom Oberscht Wendschatz und seit ihm: «Lue, da ligt er. Vergiß nie, daß du sy Suhn bisch!» Und du chehrt er sech um und füehrt der Töldi zu mene zwöite Grab, wo me chuum meh het chönnen underscheide, daß es es Grab sygi, wil sit ds Oberschte Tod niemer meh öppis dranne gmacht het, und seit: «Und da isch dy Muetter begrabe.»

		Was i ds Töldis Härz i däm Ougeblick vor sech gangen 48 isch, isch nid guet z’säge. Er het sälber kei klare Gedanke gha; aber zum erschtemal i sym Läbe het’s ne dunkt, er sygi vo aller möntschleche Liebi abgschnitte. Vatter und Muetter under em Bode, d’Stiefmuetter — das het ihm ja vori der Pfarrer gseit — het der Oberscht Wendschatz no nid dür und dür begriffe gha, wo-n-er uf halbem Wäg zu sym Ziel gfallen isch, und der Pfarrer, der zueverläßigscht Züge vom Oberscht, e schittere, alte Ma, wo hütt für geng von ihm het wellen Abschied näh. Und jitz ga Bärn yne, zum Vatter vo syr Stiefmuetter, wo vo allem, däm, was me vom Töldi erwartet het, nüt het welle wüsse. Er isch da gstande, wie wenn er druuf warteti, daß zwüsche de Greber vo synen Eltere der Bode sech uftät, für ne z’verschlücke. Träne het er keini gha, aber sy hülflose Blick het dem Pfarrer ds Härz verrisse. Dä het sälber zitteret und d’Ouge gwüscht, sech aber doch zsämegnoh und jitz der Töldi wieder a sech zoge.

		«I cha der nid alles säge», seit er zue-n-ihm, «was i der no säge sött und möcht. Numen eis muesch dyr Läbtig vor Ouge bhalte: es ma cho, was will — als arme Sünder, wie mir alli sy — wirsch de-n-i mängi fyschteri Tiefi abe cho, aber nie, gar nie so wyt abe, daß de nid dörftisch zu Gott schreie, zum Heiland flieh, vo wäge du bisch und blybsch — und würd sech e Bärg vo Sündestoub und Dräck uf di lege — ein teuer erkauftes Gotteschind. — Jitz bhüet di Gott, liebe Fründ!» Der Pfarrer het der Suhn vom Oberscht Wendschatz a sech zogen und ne no einisch a sys Härz drückt, währed syni Ouge zum heiterblaue Herbschthimmel ufe gluegt hei, wie d’Ouge vo eim, wo mit der ganze Chraft vo syr Seel öppis erhoffet.





Drittes Kapitel




		A mene hilbe Früehligsabe, wo der Föhn uf d’Gmüeter drückt het, isch z’Bärn am Fueß vo der Chilchhofmuure (Plattform), dert, wo d’Badloube mit dem Bowäxstutz zsämechunnt, ds Bad-Eisi mit der Frou Binggeli am Allerwältsbrunne gstanden und het mit nere d’Tagesneuigkeite verhandlet. «Ja», seit es, «i mueß däich gah.» Es het sech langsam i Bewegung gsetzt, was weniger eifach gsi isch, als me dänkt. Ds Bad-Eisi het nämlech uf em Chopf es runds Roßhaarchüssi und uf däm e große Züber voll Wasser treit. D’Arme het es sittsam über em Mage verschränkt gha und isch gloffe wie ne Bildsüülen uf Redli. Das het men alli Tag gseh, und kei Möntsch het sech dem Bad-Eisi g’achtet, es het sech o niemer möge bsinne, daß ihm je öppis mit sym Züber passiert wär. Aber hütt, wo-n-es öppe z’mitts uf em Platz aglanget isch, ghört men undereinisch öppis tätschen und grad druuf ne gottsjämmerleche Brüel. Der Züber isch am Bode, und ds Eisi git nam erschte Chlupf Hals über Chopf Päch i d’Louben yne. D’Frou Binggeli, wo no nid fertig gsi isch am Brunne, isch nid minder erchlüpft. Si chunnt cho luege, was eso tätscht heigi; aber chuum het si’s gseh, so springt si dem Eisi i d’Loube nache, wo underdesse schon e ganzi Kuppele Wyber und Chinder zsämegloffe gsi isch. Me het chuum Zyt gha, z’frage, was es gä heig, so isch scho usgmacht gsi, das bedüti Unguets. Vo Chrieg hei si welle ha, vo Peschtilänz, Mißwachs und tüüre Zyte, und ds Frick Änni het im 50 stille scho der Ufschlag uf sym Gchöch usgrächnet, wo-n-es änet dem Chilchhof i drüne Gartebeet zoge het. Jitz isch aber o der alt Järmen under d’Hustüre cho und het gfragt, was es eigetlech o gä heigi. Drü, vieri mitenandere hein ihm Bscheid gä. «Bei! E Totechopf! Es isch unghüürig da obe!» hei si dürenandere brüelet. Und wo-n-er uf d’Gaß usen isch ga luege, het er richtig d’Schärbe vo mene gueten alte Bärnerschädel uf em Pflaschter verstreut gfunde. «Wo tuusig donner isch jitz dä härcho?» macht er und luegt gäge Chilchhof ufe. «Isch dä da oben abe cho?» — «E wohär süsch, däich emel nid vom Himmel abe!» — «Das cha me de ersch no nid wüsse!» Währeddäm d’Frou Binggeli uf Ehr und Treu versicheret het, das bedüti der schwarz Tod, d’Frou Megert heigi geng gseit, wenn im Ustage d’Bei vüre chöme, so gäb’s im Herbscht e Stärbet, hei d’Buebe di Schärbe zsämegläsen und gluegt, was zsäme ghöri. Der Platz isch scho ganz schwarz gsi vo Lüte, da flügt wieder es Totebei oben abe. Bi mene Haar hätt es es Chind troffe.

		Jitz isch me du rätig worde, me sött ufe ga luege, was im Beihuus los sygi. Aber wär geit bim Vernachte zu mene Beihuus zueche, wo-n-es drinne läbig wird? Es het sech nöue niemer wellen uf e Wäg mache. Aber d’Wyber hei eso lang wüescht ta, bis es paar härzhafti Manne di deckti, hölzigi Chilchhofstägen uuf sy. Si hätte sech villicht nid emal trouet, ga z’luege, wenn nid eine der Verdacht hätti la merke, daß es doch nume d’Studänte syge, wo uf em Chilchhof Muetwille trybe. Aber i der Erwartung, daß es doch nume das sygi, sy si tapfer di längi Stägen uuf und mit aller Vorsicht uf e Chilchhof yne. Ds sältmal, mueß me wüsse, 51 het frylech der Chilchhof no nid so schön usgseh wie jitze. Begrabe het me scho lang nümme dert, aber Promenaden isch es o no keini gsi. Vo Grabmäler het me dennzumal nüt gwüßt, ussert i de Chilche, wo me de vornähmschte Lüte Dänkmäler gsetzt het. Uf em Chilchhof usse het Gras und Gjät alles überwuecheret, und mängisch hei d’Fuehrlüt ihri Ross druffe la weide. Ja mängisch hei sogar d’Metzger ihri War druuf triben und d’Zimmerlüt ihres Holz dert glageret. Mit eim Wort, es isch e wüeschti Unornig gsi, und wenn me scho di usgrabene Totechöpf und Chnochen i di beide Beihüser dänne ta het, so isch es doch z’Nacht under de Böume chly unghüürig gsi. Z’tüe gha het dert niemer nüt, und drum isch es sicher nid suber gsi, wenn sech z’Nacht uf em alte Chilchhof öppis grüehrt het.

		Üsi tapfere Manne sy bim Tor blybe stah und hei gluegt, öb niemer umewäg sygi. Über em nadlespitzige Dach vom undere Beihuus isch der Mond gstanden und het dür di offene Fänschterböge bleich uf di bygete Totechöpf ynegschine. Es het di Manne wohl dunkt, me ghöri öppis flisme dert inne. Eine het e grobi Schwirren usgrissen und isch, zum Dryhoue parat, zueche düüßelet. Gseh het er nüt und ghört no weniger. Aber undereinisch het’s ne dunkt, eine vo dene Totechöpf mach ihm Ouge. E Momänt het er der Ate verha und vor Gruuse nümme dörfe hindertsi luege. Er hätti undereinisch gärn gseh, was hinder ihm syg, aber jitz het er dem Beihuus nid dörfe der Rügge chehre. Da übernachte het er aber o nid welle. Z’gueter Letscht het er sy Schwirre la fallen und isch wie gschosse dervo pächiert. Wo syni Kamerade ne däwäg gseh cho z’rönne, hei si o nümme dörfe luegen und sy 52 vor ihm här wie ds Thürschtegjeg di längi Stägen ab grochlet. Wie ne Schrotschutz sy si derdürab cho, und d’Würkung isch o di glychi gsi, wie wenn me mit Gschröt uf ne Schwarm Spatze schießt. Wybervölker und Mannevölker, wo uf em Platz vor em Brunne blibe sy, hei Chinder, Hünd und Chatzen und was sünsch no zsämegloffe gsi isch, überschosse, für hinder di nächschte Loubepfyler und i d’Husgäng yne z’cho. Wie mänge Zsämeputsch es da no gä het, weiß i nid; aber i Zyt vo wenige Sekunde het sech uf em Platz nüt meh grüehrt als der Wasserstrahl vom Brunne, wo im Mondliecht spöttisch vor sech ane glachet het. Wo di gschlagne Helden unde zur Stägen uus cho sy, hei si der Platz läär gfunden und wäre sicher o i irged es Muusloch gschloffe, wär nid i däm Ougeblick d’Badgaß ab der Nachtwächter derhär cho.

		«Was mueß das gä da?» het er se gstellt.

		«Es isch unghüürig da obe», antworte si-n-ihm.

		«Machet dir, daß der ungere chömet, süscht wiu ig ech de brichte, wo-n-es unghüürlet!»

		«Du hesch es auwäg o no nie gseh Bei rägne, lue dert!»

		«We der mi weit für e Narre ha, so...»

		Tätsch, ligt vor em Nachtwächter e möntschleche Chifel uf em Pflaschter, und es Hämpveli Zähnd fahrt i alli Himmelsgägete dervo. Wie versteineret luegt der Nachtwächter a der himmelhöche Chilchofmuuren ufe, ohni öppis anders z’gseh als di vermiescheten alte Steine. Under em nächschte Loubeboge hei si wyter berate, was ächt da obe vorgangi, und der Nachtwächter het der Unglöubig gmacht, wie-n-es ihm vo Amts wäge wohl agstanden isch. Eh weder nid syge das aber 53 d’Studänte, het er gmeint. Und wo-n-ihm’s di andere hei wellen usrede, het er gseit: «Da di Jahr, wo der Wyzäpfli überuus cho isch, hei si’s zerscht o nid weue gluben u gmeint, es syg öppis Usufersch, aber wo du di auti Guggere cho isch u brichtet het, es syg ere ne sturme Studänt dür ds Dach ab cho, het me du gwüßt, wo’s gspäischteret.»

		«Ja», meint der Bähni Fritz, «aber weisch, das isch z’säubisch emu o nid luter gsi!»

		«Was wett da nid luter gsi sy?» fragt der Nachtwächter. «Das isch aus mit rächte Dinge zuegange. Der Wyzäpfli isch e chly voue gsi.»

		«Ja wodüre!»

		«He wou däich, isch dä voue gsi. Er het ja no übernide nid gwüßt, wo-n-er isch!»

		«Nid gwüßt, wo-n-er isch! Ghei du Gring vora vom Chiuchhof i d’Badlouben ahe, u de no in es frömds Huus yhe! — U wäge dessi isch es grad glych nid sufer gsi. Ob was isch ihm de ds Roß schüüch worde? Das het äben öppis gseh!»

		«Ja, däich wou däich. Di angere hei ne haut dasumegsprängt. U wo ds Roß afe nümme gwüßt het, wodüren u gäg der Muure zuechunnt, isch es haut abgsprützt u het nen überuus gländtet. We’s nid cho wär wie us ere Büchsen use, so hätt er nid über d’Gaß übere möge.»

		«He äbe. Aber es wär o nid so choge z’schieße, we’s nid öppis Grebeligs gseh hätt.»

		«Ja, wodüre! Gang du jitz hei, du Löu, süsch schießisch de o no a-men Ort überuus.»

		«Du dumme Hung du, i bi nid voue, i weiß scho, wodüre...»

		I däm Ougeblick gspürt der Bähni Fritz dem Nachtwächter 54 sy Fuuscht a der Gurgle. «Säg mer no einisch ‹Hung›», het er brüelet. Der Bähni het sech losgmacht und welle hindertsi buchstabiere. «I ha nid gseit ‹Hung›.»

		«Wou hesch. ‹Dumme Hung›, hesch mer gseit.»

		«He äbe, das isch nid ds glyche!»

		Wohi di Erläsete no gfüehrt hätti, weiß me nid. Glücklecherwys isch si i däm Ougeblick dür ne Mannsschueh underbroche worde, wo vom Beihuus über d’Chilchhofmuuren ab cho isch, nid i großem Bogewurf wie vori d’Chnoche, sondere der Muur nah abe, bis er uf mene Vorsprung ufgschlagen und i wytem Gump uf d’Gaß usegfahren isch.

		«Ähä», het’s du gheiße, «da hei mer’s! Wär het jitz rächt?»

		Der Nachtwächter het dä Schueh ufgha, und du isch er vo Hand zu Hand gwanderet, bis ne der Blatti Ruedi, e Schuehmachergsell, i d’Finger übercho het. Er het ne vo allne Syte gschouet, verschmitzt derzue glachet und gseit: «I weiß, wo dä highört.» Er het ne mitgnoh, und du sy di Lüt usenandere gloffe.

		Währeddäm das da unde vor sech gangen isch, sy uf der Fänschtersimse vom Beihuus stadtabwärts zwee schöni Jünglinge gsässen und hei enandere verschmeiet agluegt. Nid daß öppe der Gruusen ob em Gedanke, daß statt numen e Schueh eine vo dene beidne hätti chönnen i Abgrund abefalle, se hätti gmacht z’tschudere; si sy a das schwindlige Plätzli gwanet gsi, wie nes Schwalbeli a Muurenabsatz, wo-n-es druffe sys Näscht bouet het. Scho mängisch sy si dert use ga sitzen und hei nid öppe der Wäg dür ds Beihuus use gnoh, o nei, si sy geng use gchlätteret, uf mene Börtli, wo’s eim 55 dunkt het, öppis anders als e Chatz chäm nid dadüre. Si hei scho mängen Abe dert usse zuebracht, währed der Vatter Willading gmeint het, der Töldi Wendschatz tüej mit sym Fründ Viktor vo Büren yfrig studiere. Bis jitze hei si sech’s da usse la wohl sy, ohni bsundere Schabernack z’trybe. Scho ds Bewußtsy, so ganz under sich a menen unzuegänglechen Ort z’sy, het se für alli Gfahr etschädiget. Aber hütt het se ds Güegi gstoche, wo si d’Matte-Wyber am Brunnen unde hei gseh dampe, und si hei der Versuechung nid chönne widerstah, dene Lüten e Schräcken yz’jage. Und wie’s de geit, d’Juged cha de nid höre, bis daß es öppis Chrumms git. Wo’s ne so guet graten isch, die Manne für e Narre z’ha, het der Spuk müesse wyter tribe sy, bis daß der Töldi ab em Sperze der Schueh verlore het.

		Jitz was mache? A d’Matten abe, dä Schueh ga reklamiere — aber de hätte si sech verrate, und wil das Volk da unde de Studänte sowieso nid bsunders grüen gsi isch, so hei si sicher druuf chönne zelle, daß si verrätschet würde. Und uf das het me’s doch de nid welle la abcho, vo wäge di schlächti Uffüehrung vo de Studänten im allgmeine het d’Ratsherre däwäg g’ergeret, daß si wäge jeder Lumperei zu de schwärschte Strafe parat gsi sy. So begryft me, daß du di beide Jünglinge mit dreine Schueh so gleitig wie müglech gäge d’Junkeregaß zue gschlichen und, für nid uf der Gaß no amene Ratsherr a d’Nase z’loufe, bim oberschte Huus über ds Gländer gchlätteret und über Müürli, Hääg und Stägen i Buebebärgrain abegsprunge sy. Dert het der Töldi, für allfälligi Verchläger wo müglech no irrz’füehren und für i der Stadt niemerem ufz’falle, der 56 ander Schueh in e Garten usegworfen und isch mit sym Fründ uf de bloße Strümpf a d’Grächtigkeitsgaß gflüchtet. Dert het ihm du der Viktor es Paar vo syne Schueh etlehnt. Sowyt wär er du grettet gsi; aber dä guet Töldi isch halt a Hünigerschueh gwanet gsi, wo-n-er syni Zeche drinne het chönnen usspreite wie nen Änterich, und jitze het er se müessen in e Stadtschueh yne zwänge, wo-n-ihm höllisch weh ta het. Es het ne dunkt, syr Läbtig chönnt er sech nid a die Sorte vo Schueh gwane, wo me schynt’s z’Bärn het müesse trage, für ab Fläck z’cho.

		Settigi Gedanke syn ihm überhoupt mängisch dür e Chopf gange, sitdäm er bim alte Herr Seckelmeischter gwohnt het. Däm het me nume z’guet agmerkt, daß er nie eigeti Buebe het gha z’erzieh. Er het sech vorgnoh gha, er welli us em Töldi öppis Rächts machen und syr Tochter zeige, wie dumm si’s gmacht heigi, wo si-n-ihm der Suhn vom Oberscht Wendschatz nid het wellen avertroue. Mir wei doch bim tuusigsapperlot luege, ob däm Jüngling nid bald en andere Stumpen ufgeit, het er dänkt. Und drum het er dem Töldi allerhand brichtet vo Politik und Regierungschünscht, vo Traditionen und zuekünftiger Größi vo der Republik. Der Töldi isch im Afang ganz e dankbare Schüeler gsi und het sym Stiefgroßvatter rächt Freud gmacht. So isch es gange, bis der Töldi einisch en eigeti Meinung zum Vorschyn bracht het, und du het er du gmerkt, wie’s di Herre verstande hei, settigs z’underbinde. Der Herr Willading isch nämlech z’alt und z’gnietig gsi, für mit mene Studänt z’dischputiere, und wil er nid für ne halbe Batze Gspaß verstande het, so isch ihm ds Bluet grüüslech gschwind i Chopf gschosse, und der Töldi 57 het der Großmuetter zlieb gschwige. Aber me cha sech dänke, daß är und der Herr Willading uf die Manier enandere nid gleitig nächer cho sy. Und so lächerlech das schyne ma, d’Quale, wo-n-er i synen etlehnte Schueh usgstande het, ohni öppis la z’merke, hein ihm ds Läben i däm Huus a der Judegaß o nid liechter gmacht, um so weniger, wil si ne geng dra gmahnet hei, daß a mene schöne Tag e mißgünschtige Mätteler chönnti usbringe, was si a däm sälben Aben im Beihuus uf em Chilchhof tribe hei.

		Längwylig wär sünsch d’Läbtig bi ds Seckelmeischters nid gsi. Es sy dert viel Lüt y und uus gange, und wil der Chünig vo Frankrych der Bärner-Regierung schwäre Chummer gmacht het, so isch mängs brichtet worde, wo so ne junge Ma het müessen interessiere. Ganz Bärn isch i zwo Parteie gspalte gsi. Di einte — vora der Alt-Schultheiß Daxelhofer — hei gäge d’Franzose ta, wie d’Chatz am Draht; di andere hei zwar de Franzosen o nid viel dernah gfragt, aber gfunde, es sygi profitabler, mit nen uf guetem Fueß z’blybe. Und wil me z’Bärn währschaft proteschtantisch gsi isch, so het d’Daxelhofer-Partei di brävere Patrioten uf ihrer Syte gha.

		Di Franzosefründleche hei den andere vorgha, si gseje nid heiter, si wüsse nid wo der wahr Vorteil für d’Eidgenosseschaft sygi, syr Läbtig sorgi e gschyde Politiker derfür, daß er sech mächtigi Fründe warm bhalti, aber me wärdi de scho gseh, wohi daß es füehri, wenn me der Chopf z’höch uuf heigi und geng well großhanse. Was di anderi Partei dänkt het, das het ei Tag der Töldi Wendschatz ghört, wo-n-er dem Herr Seckelmeischter isch ds Kaminfüür ga zwägmache. Da 58 isch e Herr vo Bostette by-n-ihm gsässe, im Begriff, der Herr Willading z’underholze für d’Errichtung vo mene Bärner-Regimänt für di holländische Generalstaate und de der Däche Hummel, e geischtlechi Majeschtät, wo di ganzi Stadt Bärn under em Duume gha het.

		«I ma nüt ghöre», het der Herr vo Bostette juscht gseit, wo der Töldi mit sym Holz zum Kamin gschlichen isch — wil er grad e chly het welle lose, was di Herre brichte — «da tüe si geng, wie wenn’s nienen anders müglech wär, jungi Lüt zu tüechtigen Offizieren usz’bilde, als nume grad bi de Franzose. Die bruuchen is grad so lang mer ne gäbig sy. Und dernah, bi der erschtbeschte Glägeheit, dräje si-n-is der Hals um. — Nei, nei, da sy ganz anderi Gründ, wo bi üsne Gägner der Uschlag gäbe. Me wott’s eifach pärsönlech nid mit dem Stuppa verderbe. Me wott de zvorderscht sy, wenn’s de derzue chunnt, daß me mit Frankrych für nes neus Regimänt kapituliert. Das kennt men afange.»

		«Äbe», antwortet der Herr Seckelmeischter, «präzis eso isch es. Me würd’s um ds Töde nid zuegä. Aber lueget de nume, wenn’s de derzue chunnt! I will nid Willading heiße, wenn de nid der jung von Erlach dert yne sitzt, der Hans Jakob — und der Muralt, der Ludi.»

		«Dir wärdet mer doch das nid agä!» meint der Däche.

		«Herr Däche, Herr Däche! Sogar z’mitts us der Daxelhofer-Familien use wird men öpper ga Paris gseh verreise.» Der Herr vo Bostette het das mit pfiffigem 59 Blinzle gseit und mit der Hand i der Luft umegfochte, wie wenn er wetti säge: was i weiß, das weiß i, me mueß mer nüt welle vormache.

		Jitz macht der Däche Hummel es Gsicht, wie wenn er i nere Vision d’Plattform mitsamt der ganze Herregaß gsäch i d’Aaren abefalle. «Was würden üsi Altvordere zu däm säge! Wo blybt da d’Reformation? Es isch alles für nüt, wenn di ganzi bärnische Jungmannschaft in corpore under katholischi Fahne geit. Unerhört — eifach unerhört!»

		«Ja», meint der Herr Willading, «sowyt sy mer. Me nimmt’s dadüren afange verdammt liecht. I mueß säge, mir gieng’s gäge ds Puntenöri. Afangen e Willading wird der Stuppa nid awärbe, da bin ig Ech guet derfür, und sowyt, als i öppe zringsetum ma grecke, will i scho derfür sorge, daß si kei junge Bärner erwütsche, wo öppis nutz isch.»

		«So rächt, Herr Seckelmeischter», seit der Däche, «das loben i mer; mer wein is ds Wort gä, daß jeden a sym Platz im glyche Sinn würki.»

		Der Herr vo Bostette het gseit, was ihn agangi, so chönne di Herren uf ihn zelle, aber wyters wett er de für niemer guetstah, es bruuchi mängisch gar grüüslech wenig, für einen änenume z’lüpfe.

		«Das isch bim tuusig truurig gnue», meint der Däche, und das isch ds letschte Wort gsi, wo der Töldi no ghört het.

		I däm Ougeblick nämlech het der Herr Seckelmeischter erscht gschine z’achte, daß der Töldi i der Stube sygi, und het nen use gschickt. Er isch ohni Widersträbe gange. D’Meinung vo sym Großvatter über e französische Dienscht het er jitz gwüßt. Chummer 60 het ihm das ekeine gmacht. Wenn scho albeneinisch ne der Gluscht acho isch, i d’Wält use z’ryten und öppis z’erläbe, so het er sech de doch wieder gseit, er gieng nume mit mene guete Fründ und nid für lang. Sys Härz isch z’Hünigen agwachse gsi. Was d’Frou Kätheli, was der Pfarrer, was d’Buren ihm vo sym Vatter und vom Stärn vo Buebebärg gseit hei, das het i sym jugedleche Härz hübscheli afa trybe, und mängisch het’s ne dunkt, er mög’s nid erwarte, für ds Erb vom Oberscht Wendschatz az’trätte. Syni Fründe hein ihm de aber gseit, wenn einen im Läbe well vorwärts cho, so müeß er sech zerscht e chly la dasumepantsche, daß d’Hut hert wärdi.

		*

		Über em Chisetal isch e herrleche Summertag ufgange gsi, und alles Volk het sech am früeche Morgen a d’Arbeit gmacht. O um ds Schloß Hünigen umen isch jedes syne Gschäfte nachegange, vom Schloß-Fritz bis zum letschte Huehn, wo hinder der Mühli mit großem Gegaggel syni Leischtunge verchündet het. Und trotz der große Gschäftigkeit isch men im Schloß meh oder weniger gsunntiget gsi, vo wäge d’Frou Oberschti het e Visite vo Bärn erwartet. Ihre Vatter het nere gschribe gha, er schick nere ne Rächtsglehrte z’Hülf, für sech z’wehre gäg e Mühlibou z’Dießbach. Das isch im eiförmige Läbe vo Hünige doch es Ereignis vo Bedütung gsi, und wie vo Alters här het me sech druuf ygrichtet, daß dä Gascht wohlzfride ga Bärn zrügg chömi. So nen eltere glehrte Herr het als Reschpäktspärson sölle traktiert wärde, und d’Frou Oberschti het gärn mit alte gsetzte Herre verchehrt. Der Chrischtöphi 61 het sech vorgstellt, es chömm de so öppis wie ne Zouberer derhär, i mene müglechscht kuriose Gwand und mit nere Brülle. Me het natürlech nid gwüßt, exakt zu weler Stund dä Herr wärdi cho, und isch einschtwyle syr gwohnten Arbeit nachegange. Der Frou Kätheli frylech het me wohl agmerkt, daß nere di Visite viel het gä z’dänke. Es isch der Dienerschaft vorcho, «d’Frou», wie me se churzwäg gnennt het, heigi nöue hütt niene kei Rueh. Chuum het si i mene linges-Schaft öppis afa vürezieh, so het si’s wieder ynegleit und isch i der Chuchi öppis cho befäle. Bald het si am Chrischtöphi afa muschtere, bald het si nes Meitli i d’Sätz bracht; bald het si im Saal afa d’Möbel dasume stoße; bald isch si d’Stägen uuf gschosse, und wo si gseit het, si gang jitz i Garte ga d’Rose putze, so het men öpper i der Chuchi ghöre brummle: «Ja, gäb wie lang!»

		«Dir chömet mer de cho rüefe, wenn öpper chunnt», isch si äxtra no einisch i d’Chuchi cho säge, und wo d’Türe zue gsi isch, het ds Chuchimeitli gseit: «Bhüet is emel o, grad wie wenn me nid zsämefüeßlige chäm cho z’gumpe, wenn öppis z’brichten isch!»

		Ja, hätte d’Rosen es Muul gha zum Rede, so hätte si o gfragt, was hütt eigetlech o los sygi, daß d’Frou Oberschti eso närvös tüej. Und doch isch eigetlich nüt begryflicher gsi als di Urueh. D’Frou Kätheli isch niemeh ganz sicher gsi, wenn ihre Vatter z’Hünige het d’Hand im Spiel gha. Z’momäntewys het es se schier greut, daß si-n-ihm vor bald mene Jahr mit ihrem Brief der chly Finger gä het. Und wenn jitz eine chäm, wo für si meh bedüteti als nume so ne Rächtsagänt? Isch si nid geng no läbesfreudig, gsund und schön gsi? — Ja, ihre wyblechen Instinkt het nere hütt befole, nid nume 62 mit der ganze Würdi vo nere Châtelaine vo Hünigen ihri Visite z’epfah, sonderen i der ganze natürleche Schönheit, wo nere wohl bewußt isch gsi, ufz’trätte. Si het ganz guet gspürt, daß ds charme, wo si usg’üebt het, für si sälber e gwüssi Gfahr het chönne wärde. No isch si i di Gedanke versunke gsi, wo der Stöphi atelos um e Huseggen isch cho z’springen und nere zuegrüeft het: «Mama, si chöme!»

		«Wär, si?» het si schier uwillig gfragt. «E di Herre», het der Stöphi gseit und mit syr chreftige Hand d’Mama uwatlig am Ermel zoge, für se gleitiger mache z’cho. D’Frou Oberschti het sech losgmacht und der Stöphi zum Stall gschickt, für ga z’luege, öb si dert parat syge, und derwylen isch si sälber i ds Schloß ufe, für dert di Herre ga z’epfah. Si het grad chuum dür e Gang vüre möge, so gseht si würklech, nid öppen e buggelige Glehrte, sondere zwee verwändt stattlechi Ryter i d’Allee cho. Si sy beidi bis hert vor d’Hustüre gritte, und wil natürlech der Stallchnächt am lätzen Ort gwartet het, so hei si vergäbe gluegt, öb ne niemer chömm cho d’Roß abnäh. So het si du Zyt gha, se z’grächtem az’luege. Es sy beides Mannen i de beschte Jahre gsi, der eint chuum e chly gräutschelig und eifach, aber schön agleit, der ander hingägen ender jugedlech und viel besser agleit, als es sünsch der Bruuch isch, wenn men i Gschäften über Land rytet. E gwaltige Filzhuet, mit nere breite Struußefädere, wo-n-ihm sytligen uf d’Achslen abeghanget isch, het der Frou Kätheli ds Gsicht verdeckt. D’Ermel vom olivegrüene Chleid sy vornen abe gschlitzt gsi, so daß si usgseh hei wie nen ufgsprungni Zuckerärbs und di cremefarbigi Syde vom inneren Ermel hei la vürecho. Z’beid Syte 63 vom Schlitz sy ängi Reie gsi vo chugelförmige verguldete Chnöpfli. Der Chrage, ds Ermel-Ändi und der under Rand vo de Hose sy mit prächtige «Fotzle» (wie nachhär der Stöphi d’Brabänterspitze gnennt het) bsetzt gsi, und über di stattlechi Bruscht het sech es breits brodierts Bandelier zoge.

		D’Frou Kätheli het Härzchlopfe gha bis zum Ougeblick, wo me dene Herre d’Roß abgnoh het, und du, sobald si i der Hustüre verschwunde sy, isch nere ne Momänt der ganz Gedankenapparat dürenandere grate. Si het nid gwüßt, wie si dür e Gang cho isch, si isch undereinisch im Saal gsi und het, ohni öppis z’dänke, di schwäre Tritte vo ihrne Gescht uf de Steiplatte ghört nächer cho. Du isch d’Türen ufgange, und di beide Herre sy mit Gsichter vor nere gstande, wie wenn si — zwar in aller Höflechkeit — d’Schlüssel vo neren eroberete Feschtung wette cho in Epfang näh. Und fascht hätti me chönne meine, d’Frou Kätheli gspür sech i der Rolle vo so mene Stadtkommandant, wo mueß kapituliere, so fyrlech und sträng het si drygluegt. Si isch no z’fascht verwirrt gsi, für mit klarer Absicht z’rede; aber unwillkürlech het si vom Momänt profitiert, für di beide frömde Gsichter z’muschtere, währeddäm der elter vo dene Herre mit umständlicher geste gseit het: «Frou Oberschti, mer chömen im Uftrag vom Herr Seckelmeischter Willading, my Fründ, der Junker Chronyse, und my Wenigkeit, Rächtskonsulänt Achshalm.» Der Herr Achshalm wär ender der schöner gsi, aber es het d’Frou Oberschti dunkt, er heig nöue geng d’Händ i de Lüft, wil er zu jedem Wort geschtikuliert het. Der Junker Chronyse hingäge het öppis Gmässes i sym jugedlech früsche Gsicht gha. 64 Der Usdruck vo den Ougen isch ender chly melancholisch gsi und doch vo nere gwüsse Wermi. Sy blunde Chnebelbart isch zimlech mutz gschnitte gsi und het der Ydruck vo däm bündige Wäse no vermehrt. Mit dem beschte Wille vo der Wält hätti d’Frou Kätheli nid chönnen in Abred stelle, daß di glücklechi Verbindung vo Strängi und Güeti, wo i däm Gsicht glägen isch, ihre rächt sympathisch sygi. Währed der nächschte halbe Stund, wo si ihri Gescht under allerlei Frage fründlech bewirtet het, isch si bald so wyt zu innerer Rueh cho, daß sie mit mene gwüsse stille Vergnüege d’Blicke vo dene beide Manne het chönnen ushalte. Und göb si se zum Tisch gfüehrt het, isch es für si usgmachti Sach gsi, daß die Herre in ihres charme sech ganz gründlech verhürschet heige. Ihre-n-isch es z’Muet gsi, wie wenn e wunderherrlechi Epfindung us ihrnen übermüetigschte Jahre wieder über se-n-usgschüttet worde wäri. Und ganz vergäbe het si sech dergäge gwehrt, luschtig und heiter z’sy.

		Nach em Ässe het sech d’Frou Kätheli zrüggzogen und het di Herren ihrem Schicksal überla; me würd eigetlech besser säge: ihrne Gfüehl, vowäge die sy du, chuum daß di beiden Abgesandte vom Vatter Willading d’Tür vo ihrer Stube hinder sech zueta hei, stürmisch losbroche.

		«Nei, di Frou! — Säg!» het der Herr Achshalm nume so brüelet. D’Arme het er i d’Luft ufe gstreckt und sy Fründ vornen am Chittel packt und gschüttlet. Und wo dä nid grad g’antwortet het, so isch er no meh uf nen ygstürmt und het gseit: «He! — Was seisch? — Nu, säg doch öppis! I gloube, du sygisch o us em Hüsi, oder nid?»

		65 Der Herr Chronyse het nume chly ds Muul zum Lache verzoge, isch uf ne Stuehl abgsässen und het syni melancholische Blicke zum Fänschter uus la streife.

		Und wieder het der ander agfange: «I cha nid begryfe. Entweder bisch e Türlistock und hesch keis Härz im Lyb, oder de weiß der Gugger, was mit dir isch. Emel i, wenn i nid schon e Frou hätti, so wüßt i, was i jitz miech.»

		«I weiß scho, was i z’tüe ha», seit jitz ändlech der ander, «überla du mir dä Chummer!»

		«Ja leider, mueß i der nen überla. Es trybt mi all Wänd uuf, däm eso müesse zuez’luege!»

		«Du hesch guet pfyffe. Di bruucht der Chummer nid z’plage», seit uf das abe der Herr Chronyse. Uf öppis Wyters het er sech mit sym Kamerad nid ygla. Der Räschte vo däm Namittag hei di beide Herre mit dem Studium vo den Urchunden im Schloßarchiv zuebracht, und men isch überycho, me well de z’morndrisch ga Dießbach übere, für dert mit dem Schloßherr ga z’verhandlen und der Frou Wendschatz ihres Mühlirächt ga z’verträtte.

		Erscht bim Dürgah vo den Urchunde het der Herr Achshalm gmerkt, daß sy Kamerad doch nid rächt bi der Sach isch und daß er z’zytewys öppis anderem nachestuunet; aber um kei Gwalt het der Junker Chronysen öppis welle derglyche tue, daß syni Gedanke sech allerdings läbhaft um d’Frou Kätheli dräjt hei. Er het verwünscht, daß er nid meh Erfindungsgab heigi, für sech sy Kamerad e chly vom Lyb z’halte. Meh als einisch a däm Namittag und Abe het er der Versuech gmacht, allei i d’Nächi vo der Frou Kätheli 66 z’cho; aber bald isch ihm die us em Lätsch gschloffe, bald isch ihm der Herr Achshalm uf de Färsere gsi, und es het ihm nüt wellen yfalle, wo ne zum Ziel gfüehrt hätti, so daß er im stille scho rächt gnietig worden isch.

		Am andere Morgen isch er zum Dejeuniere gangen und het no geng nid gwüßt, wie-n-er’s söll achehre. Währeddäm der Herr Achshalm ungloublechi Hüüfe vo Eierröschti, Burebrot, Hung und Anken und Schybe vo gröukter Hamme vertilget und derby glych no Zyt gfunde het, der Husherri mit großer Geschtikulation ganzi Vorträg z’halte, isch dem Herr Chronyse d’Zyt viel z’gschwind umegange, als daß er hätti d’Glägeheit gfunde, sech e chly nächer mit der Frou Oberschti yz’la. Und so sy du di Beiden i ganz unglycher Stimmung vom Tisch gange. Der Herr Achshalm het’s dunkt, es fähl ihm a Lyb und Seel nüt meh zu mene Halbgott, und dem anderen isch es im Mage so öd gsi wie im Härz.

		Men isch cho säge, d’voiture wäri parat, wenn di Herrschafte wette fahre. Jitz isch es jedes sech ga zwägmache, und di beide Herre sy im Saal ihri Hüet und Däge ga reiche. I däm Ougeblick isch dem Herr Chronyse der glücklech Yfall cho, wo-n-er scho sit nächti vergäbes gsuecht het. Us em Saal het nämlech es Löubli ussen am Schloß der Mühli nah an es Ort gfüehrt, wo me gwöhnlech zletscht vor neren Abreis no hurti higeit. Chuum het der Herr Achshalm di eichigi Türe zu däm Löubli hinder sech zuegschletzt gha, so sticht sy Kamerad ds Güegi, und er geit der Rigel ga stoße. Nachhär isch er mit bösem Gwüssen und häller Schadefreud uf em Gsicht i Hof aben und het 67 mit der Frou Kätheli i di zimlech primitivi Gutschen yne welle. Aber d’Frou Kätheli isch vor der Gutsche blybe stah und het geduldig gwartet, bis der Herr Chronyse gseit het, der Herr Achsham chömi nid mit; warum, het er wohlwyslech nid gseit.

		«Fählt ihm öppis?» fragt d’Frou Oberschti.

		«Ne nei, bhüet is nei! Villicht chunnt er is de nache.»

		Aha, het d’Frou Kätheli dänkt, i weiß scho, was Dir vor heit mit mer; aber so gleitig geit das z’Hünige nid. Si het befole, der Stöphi ga z’reiche, und du het me sech sälbdritt i Wage gsetzt, und zwar eso, daß der Stöphi zwüschenyne cho isch. Du isch me gfahre. Aber so gleitig wie hüttzutag isch das nid gange. Der Fahrwäg ga Dießbach über Frymettigen und d’Garnbuuchi isch gruusam holperig gsi und so bärguuf und bärgab, daß me di ganzi Zyt het müesse Schritt fahre. Das isch natürlech dem Herr Chonyse no so rächt gsi. Jitz het er Zyt gnue gha, mit der Frou Kätheli z’brichte. Er het’s verwändt gschickt gwüßt z’dräje, daß si bald uf syni Familieverhältnis, uf sys Vermögen und uf syni chances bi der Regierung cho sy. Bi de Zwöihundert isch er scho gsi, und dür syni Verwandte syn ihm alli Türen offe gstande, alli Stägetritte bis zum Schultheiß ufe. Er het sech nid uf ne plumpi Art grüehmt. Und was er vo syne politischen Ansichte zum beschte gä het, het eso tönt, daß d’Frou Kätheli sech gseit het, ihre Ma hätti dem Himmel danket, wenn er zu syr Zyt o nume zwee oder drei settigi Kollege gha hätti. Es isch nere rächt schwär um ds Härz worde, und wenn de alben ihri Blicken uf e Stöphi gfalle sy, oder uf Hüser am Wäg, wo si öppe dür schwäri herrschaftlechi Sorge 68 het glehrt kenne, so isch nere d’Frag ufgstige, öb ächt würklech nume der Herr Willading dä jung Herr instruiert und ga Hünige gschickt heigi, oder öb da nid e Höchere d’Hand im Spiel heig. Das het’s du mit sech bracht, daß sie zwar dem Stöphi hütt merkwürdig eitönig und truurig vorcho isch, daß aber der Herr Chronysen us ihrne wenige Worten öppis useghört het, wo ne het mache z’gloube, er findi bi der Frou Oberschti Zueneigung.

		Si sy scho chly über d’Garnbuuchi use gsi, so ghört me vo hinde här es Roß cho z’galoppieren, und zwar i mene Tämpo, nid öppe vo mene Schuelgalöppli, sondere vo der Sorte, wo me d’Huefschleg nümme von enandere cha underscheide. Göb si nume Zyt gha hei, d’Chöpf use z’strecken und hindere z’luege, isch e Ryter a ne vorby gschnuußet, daß es Füür und Funke gstobe het und d’Chisligen uf all Wys und Wäg gfloge sy. Ds Zuederhandroß vo der Gutsche het hindenuus gwäjt und isch richtig mit dem lingge Huef über d’Strange cho, so daß me het müesse halte, für das wieder zwägz’mache. Der Ryter het mit der rächte Hand sy Huet uf e Chopf drückt und offebar mit der linggen allei nid möge gcho, für sys Roß z’stelle. Mit Müej und Not het er’s mögen an es Bort ufereise, wo-n-es du vo sälber isch blybe stah. Natürlech isch es der Herr Achshalm gsi. Er isch du zur Gutsche zueche gritten und het sym Kamerad mit dem Finger dröit. Dä het hälluuf glachet und ihm zuegrüeft: «Aber gäll, dir han i’s greiset!» Jitz het d’Frou Oberschti frylech gmerkt, daß der Herr Achshalm nid freiwillig dahinde bliben isch. Und wil si gseh het, daß er der Streich nid bös ufgnoh het, so het si i d’Heiterkeit ygstimmt 69 und ihrem Begleiter e liecht verdoulechi Strafpredig ghalte. Vo da-n-ewäg isch du der Herr Achshalm hinderhär gritte.

		Z’Dießbach hei si nid gar viel mögen usrichte. D’Mühli, wo nid hätti sölle bouet wärde, isch scho im volle Bou gstande, so daß der Schloßherrschaft vo Hünige nüt anders überbliben isch, als ihri Rächt la z’fahren oder d’Sach vor e Richter z’zieh. Da het du d’Frou Kätheli der Herr Chronyse vo neren andere Syte glehrt kenne. Währeddäm der Herr Achshalm sech Müej gä het, ne guetwillige Verglych zwägz’bringe, het der Junker Chronyse, juschtemänt, für syr schöne Kliäntin besser z’gfalle, zigglet und ghäägglet und dröit, bis es nere-n-afange ganz heiß worden isch. Da isch nere du wieder ihri Lag so rächt dütlech vor d’Ouge cho. Si hätti sech nid gärn la der Vorwurf mache, daß si öppis vo de Herrschaftsrächte vo Hünige verlärbschet heigi, und doch hätti si ihres Rächt nie um e Prys vo der guete Fründschaft mit de Nachbare wellen erstryte. Lieber hätt si ihri Chleider vom Lyb wäg gä und Hab und Guet ybüeßt, als daß si grad das hätti welle verlüüre, was der Oberscht Wendschatz als sy chöschtlechschti Errungeschaft hinderla het: Treu und Gloube vo den Undergäbenen und Fründschaft vo de Nachbare.

		Me het sech i däm Dießbach länger versuumt, als me dänkt het, und d’Sunnen isch scho hinder der Hube verschwunde gsi, wo üsi Gsellschaft sech wieder uf e Wäg gmacht het ga Hünige. Und derzue isch es hütt früecher Abe worden als sünsch, wil e schwarzi Wätterwand über der Stockhornchetti gstanden isch. Si sy zwar mit trochener Hut im Schloß acho; aber jitze het 70 d’Frou Kätheli ygseh, daß si dene Herre doch nid het dörfe zuemuete, hinecht no ga Bärn yne z’ryte, und so isch nere wohl oder übel nüt anders überblibe, als se no einisch über Nacht z’bhalte. Und si het gar keine Überredungschünscht bruucht az’wände. Aber im stille het jede vo dene beide Herre vom andere dänkt, es syg doch nüt gmacht von ihm, daß er wäge däm Bitzli Gwitter, wo dröit het, nid emal der Muet heig, hei z’ryte. Greut het’s aber keine, daß er dabliben isch, vowäge si hei du wieder einisch chönne gseh, wie nes ghörigs Gwitter über ds Land fahrt und sy gottefroh gsi, under mene solide Dach und hinder feschte Muure zuez’luege. D’Butzeschybli hei bi jedem Donnerschlag i de Bleifassunge gchlefelet, und d’Felläde het’s a d’Muure gschlage, daß es ein dunkt het, es sött se zu Spryße verschla. Wo ds Strübschte vorby gsi isch, isch me zum Tisch gsässe, und wil der Abe verrägnet gsi isch, het me sech Zyt gnoh. Es het niemer nüt derwider gha, wil d’Frou Oberschti gar verwändt e guete Wy ufgstellt het. Ja, es isch dene beide Herre nume z’gleitig cho, wo si ufgstanden isch und gseit het, si welli jitz ga luege, daß der Stöphi i ds Bett chömm und wärdi de di Herren im Saal ume träffe.

		So sy du di Beiden es Chehrli allei im Saal gsässe, wo ne trüebi Öllampe grad gnue zündtet het, daß me bösdings d’Möbel, sowyt si nid grad um e Tisch ume gstande sy, het chönnen underscheide. Hätte di Herre nid der Saal am Tag scho gseh, so hätte si nid mögen erchenne, was zhinderscht näb em Kamin gstanden isch und albeneinisch ganz hübscheli tschäderet het. Es sy di beide Harnische gsi, wo scho sit uröppige Zyte dert gstande sy und wo scho mänge Gascht schier hei 71 gmacht sech z’förchte. Und warum hei si gchlefelet? Wil hinder der Muure vom Saal di unermüedleche Mühlireder gange sy.

		D’Frou Oberschti isch bald umecho, und me het sech rächt guet underhalte, bis, ohni sech öppis derby z’dänke, der Herr Chronyse seit: «Me chönnti mängisch schier meine, es wäri hie unghüürig.»

		«Warum», fragt d’Frou Kätheli, «heit Dir öppis dernah ghört oder gseh?» Der Herr Achshalm dütet mit dem Blick gäge d’Mühliwand und seit: «O nei, i gloube, es sygi nume d’Mühli, wo mer ghöre», und der Herr Chronyse fahrt furt: «Das mueß doch uf d’Längi unagnähm sy. Es wunderet mi, daß der Herr Oberscht Wendschatz di Mühli da het la stah!»

		«O myn Troscht», seit d’Frou Kätheli, «das ghöre mir längschtes nümme. Me merkt’s erscht, wenn öppeneinisch ds Mühliwärk blybt stah.»

		«Het me nid gseit, der früecher Müller heigi Anno Dreiefüfzgi mit de Bure konschpiriert?»

		D’Frou Kätheli het g’antwortet: «Ja, es isch öppis eso gsi; aber i rede nid gärn dervo.»

		Di beide Herre hei a der Stimm vo der Schloßherri gmerkt, daß si in en Ascht gsaaget hei, und hei vo sälber öppis anders afa brichte. Aber d’Frou Oberschti het einewäg nümme viel gredt, und wo si ändlech gseit het, me well Fyrabe machen und d’Lampen ufgha het, isch dem Herr Chronysen e tief melancholische Zug uf ihrem Gsicht ufgfalle.

		Sobald si di beide Gescht het versorget gha, isch d’Frou Kätheli i ihri Stube gangen und het ds Schrybzüüg vüregnoh, für ihrem Papa en Etschluß kundz’tue, wo si en Ougeblick vorhär in aller Stilli gfasset het. — 72 Wo si dä Abe zu ihrne Gescht i Saal gangen isch, isch si sech einsamer und ratloser vorcho als je. I dene beide Manne het si halt doch Frömdi gseh, und ihres halbe Vermöge hätt si für ne guete Rat gä, wie si sech söll zum Junker Chronyse stelle. Und grad, wo-n-es se dunkt het, no sälte syg si vo Gott und Möntsche so verla gsi, und es stand nere da inne doch o gar niemer zur Syten als di beide hohle Harnischen und der Bruschtpanzer, wo einisch ds treuischte Härz drinne gschlage heig, da het der Herr Chronyse sälber se dra gmahnet, daß e gueti alti Fründin hinder der Saalwand sygi. Und mit däm sy nere d’Ohren ufgange für d’Stimm vo der Mühli, wo so mängs us der gueten alte Zyt het gwüßt z’brichte. Die het mit ihrer eitönige Wys d’Frou Kätheli gwarnet, öpperem ihres Härz ufz’tue, wo nid mit Rat und Tat bewise heig, daß er im Stand wär, ds Wärk vom Oberscht Wendschatz furtz’setze.

		Am andere Morge het d’Frou Kätheli ihrne Gescht vo Härze danket für ihre Müej und se la abryte, ohni daß si dem einten oder dem anderen e bsundere Vorzug hätti gä z’verstah. Dem Herr Chronyse het si ne Brief a ihre Vatter mitgä, und dä het versproche, er well hütt no dem Herr Seckelmeischter sy Ufwartung mache. Es het ne dunkt, d’Frou Kätheli heig öppis Schalkhafts i den Ougen und um ds Muul ume, wo si-n-ihm der Brief gä het. Im Abryte het der Herr Achshalm sy Kamerad vo der Syte gschouet, und wo-n-er gseht, wie glücksälig der Junker Chronysen i di früschgwäschni Landschaft use luegt, het er sech gseit: «Ähä, ähä, mit dem Prozäß isch es nüt, aber unverrichteter Sach chöme mer doch nid ga Bärn.»

		73 Besserer Luun als di zwee a däm Morgen isch no nid mänge dür ds Bärnerland gritte. Z’zytewys hei si sogar afa singe. Aber nah-ti-nah isch es gruusam heiß worde, und wo si der Bollholzstutz uuf gritte sy, isch ne der Schweiß i hälle Bech über ds Gsicht ab grunne. Im Hüehnliwald hei si Beidi so gnue gha, daß si eis worde sy, si welle chly abstygen und a Schatte ga lige. Si hei ihri Roß i Wald yne zogen und an es Tannli bunden und sich sälber der Längi nah i ds weiche Miesch gstreckt. Der Herr Achshalm het sy mächtige Filzhuet uf ds Gsicht gleit, wil albeneinisch e glaarige Sunnestrahl zwüsche de Tanneschte düren ihm uf d’Nase zündtet het. Und wil er sech e Zytlang muusstill gha het, het der ander gmeint, er schlafi. Der Junker Chronysen isch fascht vergyblet, z’wüsse, was er für ne Botschaft im Sack tragi, und, göb’s lang gangen isch, het er der Brief davorne gha und gäge d’Sunnen uf all Wys und Wäg umedräjt, ohne z’merke, daß der Herr Achshalm under sym Filzhuet vüreglüüßlet het. D’Frou Kätheli het nid grad es Pfund Pütschierwachs a ihre Brief verschwändet gha, und so isch es nid gar lang gange, bis der Brief o würklech offe gsi isch. Jitz dunkt’s der Herr Achshalm, sy Fründ machi nöue so Bollouge und luegi gar nümme so verliebt dry. Ja, dem Herr Chronysen isch sogar e Süüfzer etwütscht, wo-n-er sech wieder ganz i ds Miesch gleit het. Er het sech uf di linggi Syte dräjt und dem Herr Achshalm der Rügge gchehrt. Der Brief het er a mene Zipfeli offen i der rächte Hand gha und albeneinisch wieder e Blick dry gworfe. Der Herr Achshalm het’s under sym Filzdechel vor Gwunder fascht versprängt. Der Junker het nid gmerkt, daß d’Hand vo sym Reisgfährte wie ne 74 Schlange dür ds Miesch chunnt cho z’graaggen und isch, wie vo mene Gueg gstoche, ufgschosse, wo plötzlich der Brief ihm us der Hand grupft wird.

		«Halt, gib häre!» het er brüelet und isch ufgsprunge. Aber äbeso gleitig isch der ander uuf gsi und mit dem Brief dür d’Tannen y gsprunge. Gar wyt isch er nid cho. I mene Tannewald git es z’viel Wurzle, als daß einen ob allem Springen e Brief läse chönnti. Undereinisch isch der Herr Achshalm uf em Buuch gläge, und der ander isch eso wüetig hinder ihm här cho, daß er grad über ihn übere pürzlet isch. Und du het sech der Herr Achshalm büüchligen im Miesch umdräjt und het sym Verfolger wellen etwütsche; aber so gleitig isch er nid gsi, daß ihm das glunge wär. Der Junker het sech uf ne gworfe, und so hei si sech zwüsche de Tannen umetröhlet, währed di beide Roß mit gspitzten Ohre zuegluegt und nid begriffe hei, was ihri Herren acho isch. Ändlech het der Herr Chronyse sy Brief ume gha. Aber wie het dä usgseh? — Nu, a sy Adrässe bracht hätt er ne sicher nid; aber ds Ergerlechschten isch ihm gsi, daß der Herr Achshalm ob däm Hoselupf halt doch Zyt gnue gfunde gha het, für d’Houptsach z’läse, und daß er nid viel het gwüßt usez’gä, wo jitz der Herr Achshalm hinder nere Tanne vüre güggelet und mit dem gröschte Triumpf seit: «Ähä, gäll, dir han i ds Ybschließen umegä!»

		Läng isch der Brief nid gsi. Es het drinne gheiße:

		«Meyn lieber Vatter!

		Für den mir gesendten Bystand danke ich Euch von Hertzen. Hatt aber ze meym Verdruß nüt gholfen, weilen di Mülli z’Dießbach schon bald under Dach und 75 wir nit mechten kommen, es Ihme jetzo noch ze verheben. Hatt mir überdem gschinen, es seye denen Herren mehr umb ander Ding ztun. Ihr habet woll den schönen Junker artig brichtet. Wenns weyter nüt brauchen tet wan einn guten Gsellschafter und Kameraden, hätt er wol mögen ankommen. Aber menger Vogel ist schön gfideret, gleychwoll aber keinn Adler und der glenzigist Enter gilt mir nit viel, maaßen er mir nit hoch gnug fleugen könnt. Drum mögend Ihr den Junkeren z’Bern bhalten.

		Ich bleyb das Eüre

		Kätherli Wendschatz.»

		Der Herr Chronyse het di Botschaft mit Ingrimm zsämegchnuuschtet, wieder ufgrollet und i hundert Bitzli verrisse, währeddäm der ander vor Lache sech der Buuch gha het, und zletscht, wo si wieder ufgsässe sy, het der Herr Chronyse sälber afa lachen und gseit, es syg am Änd es Abetüür gsi wie nes anders und das no nes luschtigs und zwee Tag gueti Läbtig. Aber der Herr Achshalm söll sech in acht näh und z’Bärn öppis dervo la merke!





Viertes Kapitel




		So rosig wie ihrne beide Gescht isch es a däm Morge der Frou Kätheli nid juscht z’Muet gsi. Der Himmel isch zwar über Hünige nid minder blau gsi als gäge Bärn abe. Und na der Gwitternacht het alles grad no einisch so früsch und saftig usgseh. Ds Gras isch ja gstande, so dick, daß me mit der Sichle schier nid derdür cho isch. Aber wär weiß, villicht het juschtemänt alli di Herrlechkeit der Schloßherri wieder i ds Bsinne bracht, daß im ganze Wäsen äbe doch d’Seel fähli. Und was am vordere Tag i ihrem Härz wieder erwachet isch, het nere jitz, wo si’s vo der Hand het gwise gha, vo neuem afa wehtue. Si isch sich sälber vorcho wie nes wäggworfes Guet. Si het wohl gwüßt, wieviel Liebeschraft i nere versteckt glägen isch. Scho mänge Ma — und gwüß nid leidi drunder — het si gschickt ga Band houe, und si het sech ybildet, si wüssi, warum. Aber geng und geng wieder isch es erwachet i nere, geng isch d’Frag wieder uftouchet, ob si eigetlech rächt ta heigi, Wittib z’blybe. Hütt isch du no d’Überlegung derzue cho, daß si eigetlech es Herrschaftsrächt ybüeßt heig mit däm Mühlihandel, und mit ihrem übermüetige Briefli heig si ihre Vatter vo neuem beleidiget.

		Ja, si het gar nid so heiter dry gluegt, wie der Himmel, wo si nam Abryte vo dene Herren isch ga luege, ob ds Gwitter ihri Rosen arg verstrublet heig. Chuum isch si derhinder gsi, so hei d’Hünd im Hof agä, und das wüescht; es het se dunkt, si tüeje ganz aparti hässig. Wo si geit ga luege, het si grad begriffe: Der Chychi-Gläis 77 vo der Tanggelen isch cho z’tschirgge, e verhudlete Buur; wo afange geng der Ate vo nere Wuche het müesse zsämespare, für vom Lochebärg zum Schloß abez’cho. Sys Gschlarp und sys Schnubbe hei d’Hünd geng ganz bsunderbar ghelkt. Und natürlech, für nüt isch dä alt Ma nid cho.

		«Was fählt, Gläis?» het d’Frou Oberschti gfragt.

		Chchch — chchch — chchch het er gsaaget. «Dsch Dach isch mer am Ygheie, sch het’sch nächti schuderhaft erhudlet. Wiisch, der Dachstueu isch düryhe gfuulet u murb, er broschmet ume so u u dsch Wascher luft mer i d’Stuben ache — chchch — chch.»

		«Aha gäll, das het enandere nid gärn, du und ds Wasser! Du schmöcksch aber nid am beschte.»

		Der Chychi-Gläis het wohl gwüßt, was d’Frou Oberschti mit däm het welle säge, het nere geantwortet, wie wenn sie würklech gseit hätti, was er erwartet het, und gseit: «Nii, nii, gwüsch nid, Frou Oberschti.» — Der Stöphi, wo underdesse derzue gloffe gsi isch, het ob der Antwort schuderhaft müesse lachen und het wellen afa Gspaß trybe mit dem Gläis; aber d’Mama het ihm’s verwise: «Gang, säg ne, si söllen ihm z’ässe bringe!» Der Stöphi het gwüßt, was das het welle säge, nämlech, wenn er sy Gspaß mit däm Ma well ha, so syg er hie nid erwünscht. Er isch flugs i d’Chuchi ga befäle, me söll z’ässe bringe, und isch im Huus blibe.

		«E e!» het d’Frou Kätheli fürgfahre, «gib mer nid öppis a. Du hesch aber Brönnts im Mage.»

		«Mm, wiisch, i bringe’sch haut nid usch de Chliideren usche. — Ha scho lang lang nüt meh gnoh.»

		«Ja ja, wie chäm’s de i d’Chleider? — Aber säg, was wottsch eigetlech?»

		78 «Em äbe — i hätti d’Frou Oberschti weue gfragt ha, öb schi nid öppen esch vürigsch Tandli hätt, für dsch Dach zwägz’mache.»

		«I will de der Fritz schicke cho luege, und dernah, wenn d’wottsch Ornig ha und nüt schnapse — versteisch? — so wei mer de luege.» —

		Underdesse hei si us der Chuchi z’ässe bracht, und d’Frou Oberschti het dem Chychi gseit: «Läb wohl, und stell di brav!» Si het ihm chuum der Rügge gchehrt gha, so het er i sy Chachle brummlet und derzue mit dem Löffel drin ume gnüelet: «Läb wou — läb wou, mit wasch donnersch söu üseriine wou läbe — donner — donner?»

		D’Frou Kätheli het nachhär der Stöphi häregnoh und ihm e ghörigi Lätzge gä. E Wohlerzogene lachi nie über d’Bräschte vo arme Lüt und am allerwenigschten e Junker über ds Eländ vo dene, wo uf sy Hülf agwise syge. «Jitz geisch dä Namittag mit dem Fritz i d’Tanggelen ufe, luegsch dä Schaden a und chunnsch mer cho brichte. Aber du sott ordlech sy mit dene Lüte und sottsch der Schade sälber aluege. Der Fritz söll der hälfen und rate, aber i wott de wüsse, was du gseh hesch. Du muesch o lehre d’Herrschaft füehre, wie dy Vatter se gfüehrt het. Und es mueß mit Grächtigkeit und mit Erbarme gscheh, wenn öppis derby söll usecho.»

		«Aber amene settige Hudilump und Schnapser?» meint der Stöphi.

		«Du muesch äbe dänke, daß settigi d’Hülf dopplet nötig hei. Derfür hei mir meh Verstand übercho, daß mer für settigi Trappeni chönne dänken und luege. Das heißt regiere. — Wenn der Chychi-Gläis verlumpet isch, 79 so müesse mer jitz derfür sorge, daß syni Chinder descht besser wieder vürchöme.»

		D’Frou Oberschti isch ob däm wieder i ihres Täller cho, wie me so seit. Si heig doch rächt gha, der Junker Chronyse z’verschicke, het si gfunde. Zletscht und am Änd blyb si Herr und Meischter z’Hünigen und chönni am beschten ihri Buebe brichte, wie’s gah müeß. Ganz ds Gäggels isch si worden ob em Gedanke, daß nere hütt — zum erschtemal wieder sit dem Tod vo ihrem Ma — der Humor uf ds rächte Trom ghulfe heig.

		Am Namittag, wo der Chychi-Gläis vor sym verhudlete Huus der Bärg ab luegt, gseht er der Schloß-Fritz mit dem Junker Christoph derhär cho. Da fat er a flueche. Di vertatterete Füüscht het er gäge Fritz usgstreckt und brüelet: «We nume der Tüüfu ne wurd verblitzge, dä Schloßhung, dä verfluecht Spion! Du chunnsch mi nume cho wörgge, du Kujoniercheib. I wiisch scho, wasch dasch gä söu. Der hingerscht Chrumme cho erläsche chöme schi iim, di Bluethüng, u we schi nüt finge, scho muesch me no uf d’Strecki.»

		Di Beide vom Schloß sy nächer cho, und der Gläis het für guet gfunde, ne der Rügge z’chehre. Vo hinde het er usgseh, wie wenn er sit Jahr und Tag mit dene glyche Zwilchchleider über sys Husdach ab gschlittlet wär. Das wär zwar hütt nümme müglech gsi, wil das Dach eso volle Löcher isch gsi, daß er zächemal für einisch i di lääri Büni und dür di murbi Brügi i Dräck vo syr Bhusig abgetätscht wär. Ds Schönschten am ganze Huus isch di saftig-grüeni Mieschdechi gsi, wo ds Ganzen überzoge het. Uf der Bschüsi, wo no vo der bessere Zyt här vor em Huus gsi isch, hei sech es paar verchuzeti und verdräcketi Chinder dasumetröhlt und 80 hei gseit, der Ätti syg hinder em Hus. Dert hinde, zwüschem Bärghang und däm Huus, het me nid gwüßt, wo der Mischthuufen ufhört und wo ds Huus afat, und d’Yfahrt, wo über das Chaos überen i ds Dach gfüehrt het, het weder Dach no Bode meh gha. Der Gläisch isch drunder gstande, me het nid gwüßt i weler Güllen er ds Spiegelbild vo sym Eländ well gschoue.

		«La gseh, Gläis!» ruret der Schloß-Fritz, «chumm zeig, was fählt!»

		«Gschehsch nid schäuber? — Chunnsch doch nume für der Regierhung z’mache. Wasch fäut — wasch fäut —! Chasch nid d’Ugen uftue?» So het der Gläis vor sech anebrummlet und isch ds Bord uuf gchychet, für vo dert uf ds Dach z’zeige. Der Fritz und der Stöphi sy zum Gläis ufe, und währed si zsäme das Dach agluegt hei, het sech hinder em Gläis e Kuppele gwunderigi Chinder gsammlet, eis geng erger verhudlet als ds andere. Druufhi sy si ds Huus vo inne ga aluege. Da het me du etdeckt, daß keis Fänschter meh ganz gsi isch und daß me wäg em Dürzug z’zytewys i Stall züglet isch und daß underdessen i der Stube niemer de Hüehner gwehrt het, so daß Stall und Stuben underenandere grüehrt gsi sy und d’Chuchi zwüscheninnen öppis vo beidem gha het. Eis hei di Gmächer alli gmein gha: i allne het me Chinder gfunde. Und wil der Stöphi und der Fritz nümme drüber cho sy, weli daß si scho gseh hei und weli nid, hei si di ganzi Trybete vor em Huus mache zsämez’cho.

		«Sy das alles dyner?» het der Fritz gfragt. (Es sy dryzächni gsi.)

		«Nii, discher zwü schy vo äim.»

		«Vo wäm?»

		81 «He vo Chrigu!»

		«Wo isch de dä?»

		Der Gläis het mit de Hände dütet, er syg under em Bode. «Er wär Ännis erschte Ma gschi.»

		«Wo isch Änni?»

		Der Gläis macht di glyche Zeiche wie vori.

		«O gstorbe?»

		«Ja.»

		«U jitz? Du hesch ja no ne Frou?»

		«Mm.»

		«Sy de die alli vo Änni?»

		«Mm.»

		«Vo wäm de?»

		«He, di sächsi da schy vo Stüdi, we d’aus wüsche wosch, donnersch Gwungerchratte!»

		«Wo isch de Stüdi?»

		Da macht der Gläis zum drittemal ds Zeiche vo begrabe sy. Der Fritz schüttlet der Chopf. Der Gläis hingäge het du gfunde, er well jitz grad alles säge. «Discher zwü u dert dä Bueb schy vo Chrigu u Änni u dä Bueb da u äis Miitschi u discher zwee da schy vo mir u Änni u di angere vo Stüdi, u zwee vo Chrigu schaffen im Tüfmoos, die schy nümme dahiimme.»

		«Wär macht der de d’Hushaltig?»

		«Dasch da.»

		«Los du, säg! Hesch se-n-alli agä?»

		«Ja.»

		«Bim Pfarrer, z’Dießbach?»

		Jitz isch der Gläis ganz verläge worden und het nüt meh welle säge.

		«Du bischt e Luschtige du! — Jitz chasch de flätig mit nen übere, süsch git’s de öppis angers.»

		82 Mit däm sy du der Stöphi und der Fritz wyters. Was ne der Gläis nachegwoulet het, würdi zur Bildung vom verehrte Läser nüt bytrage.

		Der Stöphi isch mit der vollen Überzügung hei cho, daß är da für di andere Lüt müeß dänken und sorge, und het syr Muetter Vortrag ghalte. Me sötti das ganze Pack da oben usruumen und e chly i d’Chefi tue, und derwyle sött me ne ds Huus useputzen und wieder chly zwägmache. D’Tanggelen isch einisch ds Eigetum gsi vom Gläis. Aber dür ds Trinken und d’Unornig isch ihm Hab und Guet scho längschtes us de Finger grütscht und sym Houptglöubiger, dem Dessigkofe-Buur, verfalle gsi. D’Frou Oberschti het Freud gha am Yfer vo ihrem Sühnli und sech etschlosse, dä Handel fescht i d’Finger z’näh, für dem Stöphi grad z’zeige, wie me regieri. Si het der Dessigkofe-Buur uf ds Schloß bschickt und ihm e ghörigi Lätzge gmacht, daß är i sym Eigetum es settigs Ghudel toli. Aber der Dessigköfeler isch nid e chummleche gsi. «Di Sach isch, wie si isch, Frou Oberschti», het er g’antwortet, «i verma mi dessi nüt. I ha mi verfluechet, i tüej eke Zuunstäcke meh dert ufe, solang Gläis drin isch. Es geit libermänt alls z’Schande by-n-ihm. Er isch e Suufhung un en Uflat...»

		«Ja, aber a menen Ort mueß men afa Ornig mache», meint d’Frou Kätheli, «derfür, daß i ds Huswäsen Ornig chunnt, will i de scho sorge. Aber ds Huus isch dys, und da hesch du derzue z’luege. Das Dach mueß plätzet sy, und zwar no dä Summer. Holz derzue will i mira de gä.»

		Der Dessigkofe-Buur het gseit, er well sech de no bsinne, aber gäb daß d’Ärnt übere syg, heig er nid der 83 Wyl. Und uf em ganze Heiwäg het er dem Stoub uf der Landstraß erzellt, ender schryß er di ganzi Hütte z’Boden, als daß er öppis dranne zwägmachi, scho nume daß die vom Schloß nid meini, si mög alles erzwinge.

		Für d’Sach nid la yz’schlafe, het du d’Frou Kätheli befole, me söll der Gläis mit der ganze Trybete vo syne Chinder ga Dießbach füehre, für la yz’schrybe, was no nid ygschribe syg, und de o grad la z’toufe. Der Herr Pfarrer Gryph isch zwar afange chrank und chrächelig gsi, aber er het e Hälfer gha, wo zur Sach gluegt het. So isch du ei Tag bald nam Heuet der Junker Stöphi mit dem Vikari, mit dem Schloß-Fritz und mit dem Jeger vom Schloß gäge d’Tanggelen ufbroche. Si hätte der Vikari sölle daheime la, vowäge, sobald me dä het gseh arücke, hei si dobe gmerkt, wo’s use wott, und du het’s gheiße: Usryßen und flieh! Es isch grad gsi, wie wenn men Öl in es Wäre-Näscht schüttet. Us allne Löcher sy si dervo pächiert. Di Gröschte sy gäge Lochebärgwald ufe, anderi gäge d’Chisen abe, wieder anderi über e Wolfacher gäge d’Hube zue. Nume di Chlynschte hei nid gwüßt, wo uus. Si hei brüelet, wie wenn me se läbig wetti brate, eis isch umtrohlet, es anders hinder en Ofe gschloffe. Der Vikari, wo se zerscht het gseh flieh, isch nen i länge Gümp gäge Wolfacher nache, der Jeger ds Bord uuf, der Stöphi der Bärg ab, und der Schloß-Fritz het’s mit dem Gläis ufgnoh, wo sech no bsunne het, öb er mit dem Charscht uf di Schloßmannschaft z’dorf well. Eine vo de chlynschte Buebe het dem Vatter mit nere Mischtgable z’Hülf welle. Aber der Schloß-Fritz het Vatter und Chind etwaffnet und mit dem Gläis afa 84 brichte, er söll jitz nid d’Chueh machen und sech dryschicke, es gang ja nid a ds Töde. Der Gläis isch ob em Chychen und Flueche vor en Ate cho und het zletscht afa pläre. Nahti-nah sy di andere vo der Verfolgung umecho; aber si hei nume di halbe Chinder mögen erjage. Mit denen und mit dem Gläis sy du der Vikari und der Jeger ga Dießbach. Es isch e truurigen Ufzug gsi. Schueh het keis einzigs anne gha, und o sünsch sy si halbblutt gsi. Di andere het men ersch bi längem o no erwütscht und zum Pfarrer bracht. Vo Gläises eigete Chinder isch no keis im Toufrodel gstande. Und wil me vom Gläis ekei Bueß hätti chönnen ytrybe, so het’s gheiße, er müeß i Turm. Aber d’Frou Oberschti het befole, me söll ne de erscht ysperre, wenn für d’Chinder gsorget syg. Und wil me doch rätig gsi isch, mit der Wirtschaft i der Tanggelen obe müeß es jitz ufhöre, het si uf der Stell mit de Bure zringsetum afa rede, für dene Chinder Plätz z’sueche. Ds Meji, der Bänzli und der Franz het me grad uf ds Schloßguet gnoh.

		Das isch ds erschte gsi, wo dem Töldi ufgfallen isch, wo-n-er i der Ärnt einisch mit sym Fründ, dem Viktor vo Büre, z’Visite cho isch. Der Stöphi het grüüslech Freud gha und nid gnue chönne brichte, was alles gange syg und wie-n-är der Junker machi und regieri. Es isch ihm gar nid z’Sinn cho, daß der Töldi da dranne chönnti übel läbe. Nu, es isch o nid so bös gange, wil der Töldi dasmal der Chopf vo öppis anderem voll gha het. Er isch nämlech nid nume ga Hünige cho, für sym Fründ z’zeige, wie-n-es a nere Sichlete luschtig zuegangi. Der Houptzwäck isch gsi, der Mama dä Fründ vorz’stellen und de ganz hübscheli az’pöp-perle, 85 was «me» derzue würdi säge, wenn der Töldi der Gluscht achäm — in es Regimänt yz’trätte. Daß das syni Häägge chönnti ha, het er ja gwüßt. Es isch ihm nid unbekannt blibe gsi, daß us der holländische Wärbung vom Herr vo Bostette nüt worden isch, und was der Herr Seckelmeischter vom französische Dienscht dänki, het er o gwüßt. Aber der Töldi het dänkt, wenn d’Mama Oberschti sech derzue würdi verstah, daß er mit sym Fründ gieng, so chönnt ihm de der Großvatter nacheluege. Frage chönni emel nüt schade.

		Der Töldi het das undernoh i mene Momänt, wo’s ne dunkt het, es wär jitz alle Grund vorhande, daß d’Mama rächt, rächt gueter Luun sygi. Es isch gsi, nadäm me di letschti Garben under Dach gha het und d’Sichlete mit allem, was drum und dra ghanget isch, ganz ohni Verdruß abgloffe gsi isch. Da sy si im Wasserschlößli gsässen und hei mit Luscht ihri Blicken über di abg’ärntete Fälder la spaziere. Und du hei si losgä. Der Viktor het vora sölle, für d’Frou Oberschti mit syne récits vom französische Dienscht yz’seife. Si het sech gschine z’interessiere derfür, het aber nüt derglyche ta, daß si gar bald gmerkt het, wo das use söll.

		Dem Töldi het ds Härz gchlopfet, und wär weiß, ob er’s über sech bracht hätti, sys Begähre vorz’bringe, wenn nid d’Blicke vo sym Fründ ihm gseit hätte: «Nu, rück jitz use! I ha my Sach gmacht.»

		«Was würdet Dir säge, Mama», chunnt’s ändlech mit schlächt versteckter Emotion us em Töldi vüre, «Wenn i o für ne Zyt kapitulierti?»

		«Du hesch doch nid scho öppis ygfädnet?»

		«Nei, nei.»

		86 «E nu, ’s isch guet. — Einschtwyle wird da nüt druus. I hat nüt dergäge, daß de chly i d’Wält use geisch. Aber, wo wettisch jitz hi? Wie-n-i ghöre, isch niene gueti Glägeheit i reformierte Ländere.»

		«I gieng halt mit mym Fründ ga Paris», meint der Töldi, jitz scho chly muetiger.

		«Vo däm isch gar kei Red. I gibe’s nie zu, daß eine vo euch beidnen i katholischi Dienschte geit. Das muesch de der ganz us em Chopf tue!»

		«Aber loset, Mama...»

		«Nüt, nüt, i wott nüt ghöre dervo.»

		«Aber, Mama, es isch doch mänge guete Proteschtant dinne — und my Fründ da?»

		«I chan Ech versichere, Frou Oberschti», hänkt jitz der Viktor y, «mer sy gwüß nid schlächti Proteschtante, und mer hei nie nüt gha z’lyde.»

		«Das ma ja sy», seit d’Frou Wendschatz, «und i will nid en Ougeblick zwyflen e Euer reformierte Gsinnung; aber e Suhn vom Oberscht Wendschatz geit nid in es Regimänt i katholische Lande. — Punktum.»

		Di beide junge Herre hei gmerkt, daß nüt z’erchähren isch und hei solang verläge gschwige, bis d’Frou Kätheli se zu mene Spaziergang ygladen und öppis anders uf ds Tapet bracht het.

		Dem Töldi het si du under vier Ouge no gseit, wenn nüt anders derzwüsche chömi, so söll är im Früehlig einschtwyle wieder ga Hünige cho, damit er alles schön im Oug bhalti, und zwüschenyne gäb sech de scho Glägeheit, no chly z’reise. — Aber vo französischem Dienscht well si nüt wüsse.

		So het sech der Töldi bald wieder mit dem Gedanke vertrout gmacht, i sy Herrschaft ynez’wachse. Und wil 87 ihm eigetlech Land und Lüt lieb gsi sy, so isch es ne nid so schwär acho, sech dry z’ergä und sy Fründ allei wieder ga Paris la z’gah. Meh und meh het’ ihm yglüüchtet, dem Wunsch vo der Frou Oberschti z’willfahre. Er het im stillen agfange, sech z’Hünigen en Idealstaat usz’dänke, was ihm um so ringer gangen isch, wil er ja bis dahi eigetlech wenig Unagnähms erläbt gha het. Isch öppis chrumm gange, so het das d’Frou Oberschti troffe. Är als Bueb het sech nüt druus gmacht. Und derzue sy d’Lüt i der ganze Herrschaft us guete Gründe fründlech gägen ihn gsi. Er het jede Chratzfueß und jedes guete Wort für bari Münz gnoh. Ja, i däm glückleche, sunnige Zrüggdänken a syni Buebejahr het er sech scho so mit Hünige, mit sym Hünige, verwachse gspürt, sech scho so i sy künftigi Rollen yne vertieft, daß er bereits e chly epfindlech worden isch, wenn öpper anders e Gedanke kundgä het, wo mit syne Tröume nid gyget het. Am wenigschte het er sech vo sym Stiefgroßvatter la brichte, wo doch wahrhaftig vom Regieren öppis verstande het. Aber im Töldi het der Idealismus vom Oberscht Wendschatz — frylech i gar mängem no lätz verstande — wieder afa ufläbe, währed der Herr Seckelmeischter Willading im Glöis vo läng erduureter Regierungschuscht geng herter und styfer worden isch. Einisch, wo di Beide rächt i ds Dischputieren yne cho sy und der Töldi gseit het, me sötti meh Lüt vom Land la mitrede, isch der Herr Seckelmeischter güggelrot worden und het sy Zögling abrüelet: «Ach was, dumms Züüg! Üsereinen isch o einisch jung gsi, und üs isch o mängs z’Sinn cho, aber me het sech nid ybildet, me müeß den alte Lüte ga d’Lätzge mache.»

		88 Settigs isch mängisch vorcho und het Großvatter und Großsuhn enandere nid juscht neecher bracht. Es hätti alles no einisch nid viel gha z’säge; aber der Töldi het halt gwüßt, daß sy Vatter und der Herr Willading enandere nid hei möge lyde, und so isch i sym Härz der Wunsch, vo sym Stiefgroßvatter furt und i sys Hünigen use z’cho, geng chreftiger worde. Das isch meh und meh ds Land vo syr Sähnsucht worde, und nume die Ussicht het ihm d’Geduld gä, sech z’lyde.

		Nid gar lang, nadäm di beide junge Herre vo Hünige zrügg gsi sy, isch a mene schöne Morge gar e stattlechen Offizier i französische Dienschte bi ds Herr Willadings agrückt. Es isch der Oberscht Stuppa gsi, e Bündner vo Geburt, gar e martialischi Erschynung und doch vo üsserscht fyne Maniere. Er het mit dem Herr Seckelmeischter wichtigi Sache gha z’verhandle, und der Töldi, wo sech natürlech für dä berüehmt Ma interessiert het, het sech vo der Frou Seckelmeischter gwüßt en Uftrag a ihre Ma z’verschaffe, so daß er di schönschti Glägeheit gfunde het, ne vo naachem ga az’luege. Meh het er gar nid im Sinn gha und wär jedefalls grad wieder zur Stuben uus. Aber di glänzendi Erschynung het zur Folg gha, daß der Töldi nid grad pressiert het. Und so guet wie der Töldi dä Offizier bewunderet het, so het der Oberscht Stuppa sy Freud gha a däm schlanke junge Ma. Er het ds Gspräch mit dem Herr Seckelmeischter underbrochen und gfragt, wär dä Jüngling sygi. Uf das hi het sech der Töldi gägen ihn gchehrt, e liechte serviteur gmacht und i der Erwartung, daß er dem Oberscht vorgstellt wärdi, syni füürige dunklen Ouge mit nere chly widerwilligen Ergäbung uf dä grichtet.

		89 «Das isch der eltischt Suhn vom Oberscht Wendschatz, vo mym Schwigersuhn, wüsset Der, wo anno sächsefüfzgi z’Vilmerge gfallen isch», seit der Herr Willading.

		«Das wär ganz öppis für üs», meint der Oberscht, und zum Töldi seit er: «Voyons, Junker, hättet Dir nid Luscht, e chly i d’Wält use z’cho?» — Und, ohni en Antwort vom Töldi abz’warte, richtet er sech wieder a Seckelmeischter, blinzlet nen a, wie wenn er ne wetti in es Gheimnis ynezieh, und seit: «I wett Ech das arrangiere. Wenn’s Ech rächt isch, so will i für nes Patänt luege.»

		Das isch natürlech kei eisytigi Gfelligkeit gsi. Was der Oberscht vorhär vom Herr Seckelmeischter het begährt gha, het der Töldi nid chönnen errate. Er het nid wyters dadrüber nachedänkt. Vo der Proposition vom Oberscht isch er chly übernoh gsi und het nid grad en Antwort gfunde. Aber i Sinn cho isch ihm underdesse, was vor wenige Monete der Herr Seckelmeischter zum Herr vo Bostette gseit het.

		Es isch en Ougeblick ganz still gsi i der Stube. Jede het für sich nachedänkt, bis der Herr Seckelmeischter sech undereinisch gäge Töldi chehrt und seit: «Tschja, es chunnt druuf a, ob du Luscht hesch!» Da isch i ds Töldis Härz öppis vor sech gange, und us allem sit Monete zsämegsparten und müehsam überwundene Groll isch es wie ne Flamme vo Haß und Zorn ihm i Chopf gschosse. «Nei», seit er, und derby het er syni Blicke mit wildem Zorn uf e Herr Seckelmeischter grichtet, «i wott nid, wil i weiß, daß i der Mama e große Verdruß miech.»

		Währed di beide Herre sech verwunderet agluegt 90 hei, het der Töldi sys Komplimänt gmacht und isch verschwunde. Der Herr Seckelmeischter het ergerlech der Chopf gschüttlet, wie wenn er der Trotz vo sym Stiefgroßsuhn nid würd begryfe. Der Herr Stuppa hingäge het gseit: «Alle Reschpäkt! Alle Reschpäkt! Aber da mueß i jitz schiergar säge, es wär schad, so eine mitz’näh.»

		Me cha sech dänke, daß der Töldi di verschidene Türe bis zu sym Cabinet nid grad übermäßig sorgfältig hinder sech zueta het. D’Frou Seckelmeischteri, wo’s im stille geng meh oder weniger mit ihrem Pensionär gha het und scho mängisch bi ihrem Ma für ihn ygstanden isch, het gmerkt, daß öppis chrumm isch und isch dem Töldi nachegange. Si het nen am Fänschter gfunde, wo-n-er sy Trotzchopf uf d’Ellböge gstützt und über d’Decher ewäg gluegt het. Wil dusse grad Lärme gsi isch, so het er nid gmerkt, daß öpper i d’Stube chunnt, bis ihm d’Frou Willading ihri schmali runzeligi Hand uf d’Achsle gleit und ne gfragt het, was ihm fähli. Der Töldi het zerscht mit bösem Blick umegluegt und isch uf em Punkt gsi, sym Zorn i böse Worte Luft z’mache. Aber wo-n-er d’Frou Willading mit ihrem güetige Gsicht vor sech gseht, het er nid grad chönnen antworte. Erscht uf di zwöiti Frag vo syr Pflegmuetter hi het er Wort gfunde. «I wott hei, ga Hünige, und das no hütt», het er gseit und Miene gmacht, grad syni Sibesache welle zsämez’packe. D’Frou Willading het ne zerscht e chly la i der Stuben umerönnen und ne nume mit ihrne verwunderete Blicke verfolget. Wo du di allererschti Töubi übere gsi isch, nimmt si ne bim Arm und seit ihm i ihrer rüejige korräkten Art: «Allons, allons! Was söll das vorstelle, 91 me lat sech nid eso la gah!» Der Töldi het probiert, sech zsämez’näh; aber es het ihm no nid grad welle grate, e reschpäktvolle Ton z’finde. «He nu, ’s isch emel wahr», het er afa ufbegähre, «i weiß jitz, was i hie z’erwarte ha und für was me mi nimmt. Vor nes paar Moneten erscht het der Großvatter — i ha’s mit eigeten Ohre ghört — zum Herr vo Bostette gseit, er welli de scho derfür sorge, daß kei junge Bärner, wo no öppis nutz sygi, i französische Dienscht agworbe wärdi, und vori, wo der Oberscht Stuppa ne fragt, öb er würd erloube, daß i mit ihm gieng, da het er mi — i cha’s nid anders säge — ohni sech nume lang z’bsinne, eifach härebängglet. I bin ihm also nid emal wärt, was e Verwandte. — Was söll i o no hie?»

		«Aber, Töldi», seit d’Frou Seckelmeischter, «du muesch nid geng alles vo der böschte Syte näh! Das het der Großvatter sicher nid eso gmeint. Er het villicht dänkt, er mach dir e großi Freud dermit. Du hesch ja meh als einisch gseit, du würdisch gärn Offizier und wettisch am liebschte grad mit dym Fründ vo Büre ga Paris gah. Calmier du di nume chly. Du hesch das sicher lätz ufgnoh.»

		Der Töldi isch würklech uf das hi wieder e chly rüejiger worde, aber numen ussedüre. I sym Inneren isch alles verrisse gsi, was ne no a sy Großvatter het bunde gha. Und mit neren Ungeduld, wo geng größer worden isch, het er agfange d’Tage zelle bis z’Oschtere, wo-n-er de z’grächtem wieder ga Hünige het sölle. Ja, er het a menen Ort i der Fänschternische, wo-n-es nid grad ufgfallen isch, e ganze Kaländer vo afangs Wymonet bis zur Oschteren a d’Wand gschribe. Und jede Morge, wenn er e Tag isch ga dürstryche, het 92 er mit sehnsüchtige Blicke gluegt, was es hinder em Ballebüehl für Wätter machi und zwüscheninnen isch er mit syne Gedanke meh z’Hünige gsi als z’Bärn.

		Und es isch grad gsi, wie wenn d’Frou Kätheli z’Hünige di sähnsüchtige Blicke gspürti, oder wie wenn der Luft d’Gedanke vom Töldi um ds Schloß ume trüeg. Aber was einisch isch usgmacht gsi, das het ohni Not nid sölle g’änderet wärde, und solang der Töldi z’Bärn no öppis het z’lehre gha, het si ne nid welle vo ihrnen Eltere furtnäh. Das isch ihre mängisch o schwär gfalle, und öfters het si ne Süüfzer zum Himmel ufgla: Verhüet mer um alles i der Wält, daß si ne verfüehre zum französische Dienscht!

		Ganz ungsinnet überchunnt Mitti Wymonet d’Frou Oberschti ne Brief vo der Hand vo ihrem Vatter mit merkwürdig zitterige Buechstabe. Der Stöphi het nere zuegluegt, wo si nen ufgmacht het, und gar nid begriffe, was es mit der Mama well gä. Chrydewyß isch si worden und het gar nüt chönne säge. Erscht, wo der Stöphi voller Angscht fragt: «Mama, was heit Der, was fählt Ech?» seit si mit ganz tonloser Stimm: «D’Großmuetter...» «Was isch mit der Großmuetter?» «Si isch gstorbe», seit d’Frou Kätheli, verdeckt ihri Ouge mit dem Naselumpen und fat afa briegge. «Myn Gott! Der Papa, der Papa, was wird us em Papa?» schluchzet si.

		«Aber, isch si de chrank gsi?» fragt der Stöphi.

		D’Frou Kätheli schüttlet der Chopf und bringt ändlech mit Müej und Not vüre: «D’Pescht — der schwarz Tod!»

		Der schwarz Tod, wie me di gräßlechi Chrankheit gheiße het, het das sälbe ganze Jahr düren im Bärnerland 93 gregiert; aber si isch im Erlösche gsi und het nume no hie und da nes Opfer gforderet. Gwöhnlech het es Lüt breicht us ärmleche Verhältnisse, aber hie und da het es halt o einen usegriffe us dene, wo im Wohlstand gläbt hei. Und gäb was me dokteret het, so isch es gwöhnlech e Sach vo nume wenige Stunde gsi, so daß niemer Zyt gha het, Verwandti vo wyterhär zuechez’rüefe.

		Nam erschte Schräcke het d’Frou Kätheli bald gwüßt, was si wott. Ohni lang z’überlege, ob es gfährlech oder nid gfährlech sygi, isch sy ufbrochen und ga Bärn greiset. Ihre Vatter het si, wie me’s bi sym Alter het müesse vermuete, nid numen i unergründlechem Leid um sy treui Läbesgfährti gfunde. Er isch i nere troschtlose Verlägeheit gsi. Sys ganze Läbe lang isch der Herr Seckelmeischter gwanet gsi, alles, aber o ganz alles, was nid grad zu syr amtleche Tätigkeit ghört het, syr Frou z’überla, und wie elter daß er worden isch, wie meh het er sech nume no mit syne Regierungsgschäften abgä. Vo Jahr zu Jahr het er sech meh dra gwanet, daß men im Huswäse für ihn dänkt und gsorget het. Är het das so natürlech gfunde, daß er där guete Frou Seckelmeischter nume niemeh Dank heigisch gseit het. Si het alles von ihm agnoh, het gsorget und gmacht und gschwigen und ne — wahrhaftig nid zu ihrem eigete Vorteil — gränzelos verwöhnt. Und jitz isch undereinisch di Uhr, wo der ganz Gang vo Hushaltig und Familien im Glöis gha het, stillgstande. I sym Egoismus het der Herr Willading gar nie öppis anders dänkt, als daß är de zerscht stärbi und sech druuf verla, daß di gschickti bravi Frou sech de scho wärdi wüsse z’hälfe. Jitz het er ob em Erwachen alli 94 Fassung verlore, alles ds hindervür agfange, us em Allereifachschte di kompliziertischti Gschicht gmacht und niene nüt meh gseh als Bärge, wo-n-er nid drüber übere chönni. Da het du wohl oder übel der Töldi müesse hälfe, und er het’s o gmacht us Pflichtgfüehl und Erbarme, trotzdäm er eis Mal über ds anderen isch agschnauet worde. Und der Frou Kätheli volländs, wo si du agrückt isch, het dä alt Ma, um dä sech na syr Meinung sogar z’Hünigen ussen alles hätti sölle dräje, wie me so seit, us der Hand gfrässe.

		Lychte sy ds sältmal, bsunderbar i de Peschtzyte, gar erschröcklech eifach vor sech gange. Me het ohni alles Wäse di Tote so gschwind wie müglech begrabe. Wo das übere gsi isch, het me sech du natürlech gfragt, was jitze gah söll, und der Töldi het nüt anders erwartet, als daß är jitz wieder ga Hünige chönni. Dä Gedanke het ihm über alles Truurige vo dene Tage wägghulfe.

		D’Frou Kätheli het ihre Vatter e chly la zue sech sälber cho, und du het si-n-ihm du gseit, me müeß jitze schlüssig wärde, was gah söll. Mit ateloser Spannung het der Töldi d’Gsichter vo Stiefmuetter und Großvatter gmuschteret und sech no gseit, er well de dem Großvatter zlieb sy Freud nid z’hert la merke, wenn de d’Mama vorschlaj, är, Töldi söll jitz wieder heicho. Der Herr Seckelmeischter isch bleich und müed i sym fauteuil gsässe, het d’Händ uf der Schoß inenandere gleit gha und vor sech abe gstuunet, so daß me hätti chönne meine, er schlafi. D’Frou Kätheli het bald gseh, daß nüt us ihm use z’bringen isch, und dänkt, si müeß halt afa, ihm en Uswäg z’zeige. Si isch näben ihn a Bode ga chnöilen und het ihm di chalte Händ gstrychlet und, wo-n-er geng nüt het welle säge, gseit: «Wüsset 95 Dir was, Papa, Dir heit eigetlech jitz Eui Sach gmacht. Gönnet Dir Ech jitz di verdieneti Rueh, und chömet zu mir ga Hünigen use!» D’Frou Kätheli het bi dene Worte dem Töldi der Rügge gchehrt, sünsch wär nere sicher nid etgange, daß es i sym Usdruck en Umschlag gä het, wo eine hätti chönnen erchlüpfe. D’Ouge syn ihm ganz us em Chopf vürecho, währeddäm er uf d’Antwort vom Herr Seckelmeischter gwartet het. Und di gruusamschti Folter het er jitze düregmacht, wo-n-er het müesse zuelose, wie d’Frou Kätheli sech Müej gä het, für ihre Papa derzue z’bringe, daß er uf ihre Vorschlag ygangi.

		«Dir heit mi nötig und — wär wett das usrede? — i ha Euch nötig, Papa.»

		Es het öppis bruucht, bis d’Frou Oberschti’s über sech bracht het, das z’säge. Ihre het’s Überwindung gchoschtet, jitz undereinisch zuez’gä, daß si ihre Vatter nötig heig; aber zu allem, was ihre z’Hünige schwär uf em Härz glägen isch, no der Gedanke z’trage, daß ihre Papa sy Läbesaben alt, einsam und verbitteret z’Bärn inne verbringi, das het si nid über sech bracht. Dem alte Herr hingäge het das Gständnis wohl ta. Es het ne derzue bracht, z’rede, und er het gseit: «Nu guet, i gloub, i well’s probiere.» Währeddäm er sech d’Tränen us den Ouge gewüscht het, für na langer Zyt zum erschtemal wieder sy schöni Tochter mit dankbarer Freud az’luege, het sech i ds Töldis Gedankewält e schwäri, schwarzi Wulke nidergla. Chalt und frömd isch es ihm z’Muet gsi. Mit aller Chraft het er sech gwehrt gäge ds Gfüehl, daß d’Frou Kätheli e Schritt von ihm ewäg tüej, a d’Syte vo ihrem Vatter. Aber undereinisch isch ihm der Chilchhof vo 96 Dießbach wieder z’Sinn cho, und gäb wie-n-er sech dergäge gwehrt het, so isch es ihm vorcho, er standi dert zwüsche dene zwöine Greber, wo-n-ihm der Pfarrer zeigt het, gäb er ga Bärn cho isch. Es het ne dunkt, er müeß derthi; es het ne förmlech abezoge, under e Bode, wil er nüt und niemer meh um sech ume gseh het, wo ne zrügghätti. Und doch het er nüt welle la merke. Er het’s gschlückt und sys Weh verbisse, wil er doch der Frou Kätheli ’s nid hätti wellen atue, ihre sy Chummer ufz’lade. Wär aber ds Läbe kennt, weiß, daß es juscht es Bedürfnis und es Vorrächt isch vo de Chinder, öpper z’ha, uf dä si chönnen ablade, was nen uf em Härz ligt. Das het d’Frou Kätheli wohl gwüßt, und si het sech e heiligi Pflicht und e Freud druus gmacht, dem Töldi das z’sy, was anderi a ihrer Muetter hei. Und es isch nere dermit eso Ärnscht gsi, daß nere würklech alles i ds Härz gschnitte het, was der Töldi plaget het, und zwar tiefer, als der Töldi ’s je vermuetet het.

		Der Töldi isch uf de Fueßspitzen i di anderi Stuben übere gange, währeddäm d’Frou Kätheli no geng vor ihrem Vatter gchnöiet isch und ihm di magere, mit dicken Aderen überspunnene Händ zärtlech drückt und gstrychlet het. Si het’s trotz der Stilli nid g’achtet, daß der Jung use gangen isch — oder eigetlech wohl, si het ne ghört und gseh gah, aber es het nere-n-i däm Ougeblick nid meh gseit, als wenn es Vögeli vor em Fänschter düre gfloge wär. Ihri große, herrlechen Ouge sy füecht und glänzig uf ds Gsicht vom Herr Willading grichtet gsi, uf das stränge Gsicht, wo jitze Weh und Todesschatte druff glägen isch. Und wie meh si da dry gluegt het, wie zärtlecher isch si dem Vatter 97 agläge, und ds tiefe Glück, ihm chönne wohl z’tue, het nere-n-us em ganze Gsicht glüüchtet, wie guldige Stärneschyn. Keis het öppis gseit. — Still isch es gsi i der Stube — still — totestill. — Da ghört men undereinisch us der Näbedstuben e härzbrächende Schluchzer — fascht wie ne Brüel vo mene verwundete Tier. Dem Herr Seckelmeischter het es großes Verwundere d’Ougen uftribe. D’Frou Kätheli het wie i mene Chlupf ufglost. — Jitz isch d’Stilli no tiefer, no fyschterer worde, bis e neue Schluchzer übere cho isch. — Da isch si ufgstande, lutlos wie ne Rouchsüüle, wo sech über em Muttfüür ufreckt, und isch übere, me het chuum ihre Schritt ghört. Und was gseht si — der Töldi, wo sech a ds Fänschterchrüz chlammeret, ds Gsicht uf en Arm gleit.

		«Töldi!» Ganz tonlos het si’s grüeft und ihm d’Hand uf d’Achsle gleit, für ihm az’düte, er söll se-n-aluege.

		Aber der Töldi het sech no feschter a ds Fänschterchrüz gchlammeret, wo sech schwarz vor em heiteren Abedhimmel abzeichnet het, und mit dem Fueß schier uwirsch gstampfet.

		Si het welle frage: «Was hesch, Töldi?» Aber si het’s nid usebracht. Si het’s ja gwüßt. — «Gott, myn Gott!» het’s i ihrer Seel gschroue — und si isch use, si het gar nid gwüßt, wohi. Ohni nume z’merke, wieso, isch si i ihri Schlafstube cho. Es het se welle z’Bode zieh. Aber undereinisch hei sech ihri Händ zu Füüscht zsämeballet, und ihri Ouge hei a di fyschteri Dili ufegstieret. I ihrne Gedanke het si di beide Stube dunde vor sech gseh, im Vernachte, i der einten ihre Vatter als brochene Greis, i der andere der Töldi i sym trotzige Weh, es Chind no, wo i fyschterer Seelenacht na 98 nere Muetter rüeft. Si het agfange, der lieb Gott verchlage, sich sälber verwünsche.

		Ja, das isch e bösen Abe gsi. Drei Möntsche hei da, ohni nes Wort z’rede, ihres Brot zsäme gässe, und jedes het sy Schöpfer verchlagt, jedes dene nachedänkt, wo-n-es verlore gha het. Und wie nen ändlose Zug vo phantaschtische Wulken isch es dür di drü Härz gange, di ganzi Nacht düre, bald im Bsinnen a vergangeni gueti Zyte, bald i düschtere Sorge für das, wo het sölle cho. Und nume ganz, ganz sälte het ds Stärnli vo mene tröschtlechte Gedanke zwüschenyne blitzet.

		Mit eir Hand dem liebe Gott d’Fuuscht mache, wil er nid alles grad eso reiset, wie me’s gärn ha möchti, und di anderi zur glyche Zyt darha, daß me nüt Guets verpassi, wo-n-er öppe gä chönnti, das isch ächt möntschlech. So het’s di sälbi Nacht d’Frou Kätheli gmacht, und es isch geng no besser gsi, als was der Töldi gmacht het; dä het i sym Verdruß und jugedleche Trotz mit beidne Füüschten alles vo sech gstoßen und weder vo Gott no vo Möntschen öppis Grächts meh erwartet. Das isch ds Ungschicktischte, wo men i sym Läbe tue cha, das isch der Ungloube. Wenn ekei offeni Hand meh da isch, so cha zletscht der lieb Gott sälber nüt meh dry tue, und es blybt ihm nüt meh anders als bi längem die ballete Füüscht z’lösen und d’Händ wieder ufz’tue. Drum het es sech i där Nacht etschide, daß dä guet Töldi e länge Wäg het söllen yschla, für ändlech zum Fride z’cho, währed der Herr Seckelmeischter jitze, müed vom Läbe, syni Händ ganz vo sälber ufta het, für z’näh, was ihm der lieb Gott het zwäggmacht gha.

		Das isch d’Verfassung gsi vo dene drü, wo am andere 99 Morge d’Sunne der Näbel dürbrochen und zu ihrne Fänschter yne zündtet het. D’Frou Kätheli het zerscht gmerkt, daß nere-n-öppis i di offeni Hand gleit worden isch. Es isch weder Gäld no Guet gsi, nid emal e guete Rat, sondere numen e Funke Muet und Luscht zum Kampf mit dem Läbe. Aber das isch na nere settige Nacht villicht ds Wärtvollschte, wo ne Möntsch cha übercho. Niemer cha’s gä als Dä, vo däm alli ideale Güeter chöme, und d’Frou Kätheli het d’Erfahrung dörfe mache, daß der lieb Gott i syr himmelhoch überlägene Barmhärzigkeit sech vo synen undankbare Kreaturen ei Fuuscht lat la mache, wenn derfür di anderi Hand mit ufrichtigem Begähr zu ihm ufgstreckt wird. Das Bitzli Muet het nere d’Chraft gä, ihrem Vatter und dem Töldi mit nere gwüssen unwiderstehleche Grazien eifach z’befäle, jitz gang me zsämethaft ga Hünige, und dert well me de wyter luege. Ohni Widerstand isch der Herr Seckelmeischter i d’Gutsche gsässen und het underwägs nid viel Wort verlore. Mit dem feschte Vorsatz, in es paar Wuche wieder ga Bärn z’cho, für de syni Gschäft wieder ufz’näh, het er syr Tochter i allem liecht nahgä. Der Töldi isch uf em Bock gsässen und het suur i d’Wält use gluegt. Gredt het er nid meh als die i der Gutschen inne, und i syni Gedanke het er no gar kei grade Strich gwüßt z’bringe. D’Frou Kätheli hingäge het sech der Hoffnung higä, di Beide wärde sech de wohl öppe zwägfinden, und es wärd sech de scho öppe la reise, daß si sech zletscht anenandere gwane. Ihre-n-isch es nie wohl gsi i de trüebe Gedanke, und es het albe wenig bruucht — mängisch nume der Troum vo nere Müglechkeit — für se wieder in e heiteri Stimmung 100 z’bringe. I däm isch de der Stöphi ganz ihres Chind gsi. Wo-n-er se mit so truurige Gsichter z’Hünige het gseh acho, het er sech halt eifach gseit, si syge truurig wäg em Tod vo der Großmuetter. Und wenn das uf ihn schon e tiefen Ydruck gmacht het, so het er sy natürlechi Heiterkeit doch nid lang möge verdrücken und het mit heiterblauen Ouge vo Vieh und Möntschen afa brichte. Di andere hein ihm glost und ne derby rächt gärn übercho.

		*

		Der füfzächet Wymonet isch übere gsi, und me het nah-ti-nah agfange, sech uf e Winter yrichte. D’Lüt hei derwyl gha, e chly umz’luege und öppe Gschäfti z’bsorge, wo me währed de stränge Wärchete het müesse la linggs lige. Der Frou vom Dessigkofe-Buur, wo bsunderbar es scharfs Gwüsse gha het für ds Vergässe vo irged mene Vortel, isch plötzlech wieder z’Sinn cho, daß d’Oberschti ihrem Ma vor nes paar Wuche Holz versproche heigi, für i der Tanggelen obe ds Dach z’plätze. Und a mene chuelen Abe, wo der Buur i der dämpfige Stube ghocket isch und überleit het, was er z’morndrisch well vürnäh, chunnt si under d’Stubestür, stemmt beidi Armen i d’Syten und seit: «Säg, Köbi, u we de morn i ds Schloß übere giengtisch, das Holz ga hüüsche?»

		Der Buur het se-n-agluegt, ohni öppis z’säge. Und wo-n-er gar nid derglyche ta het, welle z’antworte, fragt si: «Miinsch nid?»

		«Nii», macht er, «i ha mi verschwore, i mach nüt meh i der Tanggelen obe, un i ha re’s gsiit. Miera mach si, we’s zwängt sy mueß!»

		101 «E du bischt e Träll. Gang hüüsch du jitz afe das Holz! Dernah cha me de geng no luege, was me mache wott. Me mueß d’Lüt bim Wort näh, we si öppis verspräche. Du bruuchsch dene bim Tüüner nüt z’borge, si hii’s u vermüü’s.»

		«Ja wiisch, ds Holz wär mer scho rächt, wenn i wüßt, daß si mer de nid ufhocketen u mi kujonierte, bis daß di Hudelhütte wieder zwäggmacht isch. Mit denen isch de nid guet Chirschi ässe.»

		D’Frou het aber nid nahglah, und z’morndrisch isch der Köbi im Schloß agrückt und isch cho säge, es wär ihm jitz aständig, wenn er das Holz für ds Huus i der Tanggele ha chönnti. Es isch für niemer es Glück gsi, daß der Dessigkofe-Büri das Holz wieder z’Sinn cho isch, vowäge mit dem Holz isch o der Gläis der Frou Oberschti wieder z’Sinn cho, und ungfelligerwys hat grad der Stöphi müesse derzue cho, wo der Dessigköfeler sys Begähre vorbracht het. Ohne sech öppis Böses derby z’dänke, het der Stöphi bim z’Morgenässe di unglücklechi Gschicht dem Großvatter verrate, und dermit isch ds Schicksal vom Gläis etschide gsi. Der Herr Seckelmeischter het grad gseit, settig Sache dörf me nid la rütsche, es sygi scho fatal gnue, daß me das nid enanderenah i d’Ornig bracht heigi. Jitz müeß men uf der Stell derhinder.

		Der Töldi het gchochet vor Täubi und sech erloubt z’säge: «Es wär sech o derwärt, eine wäge däm ga yz’sperre. Wenn me jeden i der ganze Herrschaft, wo’s vergässe heigi, nes Chind az’gä oder villicht nid zum Pfarrer dörfe heig, wil er keis ganzes Paar Hose 102 heig az’lege gha, wetti i Turm lege, so täti bald niemer meh dem Gjät öppis zleid.»

		Das Mal het aber der Töldi alli gäge sech gha. Me isch ihm über ds Muul gfahre, für e Gläis syg’s ja numen es Glück, wenn er a Schatte chömi, da wärd er emel de wieder einisch nüechter, und o sünsch gieng’s niemerem übel derby. Im Grund het der Töldi nid viel da dergäge gwüßt vorz’bringe; aber möge het’s ne, daß är gar nüt zu der Gschicht het sölle ha z’sägen und daß jitz würklech statt ihm der Herr Seckelmeischter z’Hünige söll regiere. Er het töubbelet und dem Großvatter no meh bösi Gsichter gschnitten als bis jitze. Er het’s nid chönne verhindere, daß me der Gläis no am glyche Tag yzogen und i d’Chefi ta het. Der Dessigköfeler het sys Holz übercho, und dermit isch einschtwyle di Gschicht für ds Schloß abta gsi.

		Ds Holz isch ab der Sagi uf e Dessigkofe gfüehrt worden und dert uf em Wage blybe stah. Der Buur isch mit dem Zimmerma i d’Tanggelen ufe, das Huus ga aluege. Es isch ganz läär gstande, d’Geißen und d’Hüehner sy scho lang im Dessigkofen unde gsi, und d’Büri het gmeint, was si für ne Gottslohn tüej, wenn si das verluusete Fädervieh mit ihrnen eigete Hüehner im Hof ume löj la spaziere, nid z’rede vo de Geiße, wo der Hüeterbueb de Hääg nah het la grase, wie si’s scho mit Glaises Chinder gmacht hei. Wo di zwee Mannen e Zytlang um ds Huus ume trappelt sy und nid hei chönnen eis wärde, wo daß me zerscht sötti afa plätze, isch der Zimmerma über d’Yfahrt uf d’Büni gchlätteret und het mit dem Sackmässer verächtlech i eint und andere Sparre gstochen und gseit: «’s isch alls düryche murbs. Das ließ grad la gah u ghiiti zsäme, 103 we men a iim Ändi dra stüpfti. Lue da», het er dem Buur, wo am Bort gstanden isch, zuegrüeft und es paar gfuleti Spryßen i d’Mischtgüllen abe gworfe. «Ungeryche gieng’s no, aber mit dem Dachstuehl isch ’s nüt meh. U d’Bünilade sy so bröd, me trouet si nid emal meh druuf z’trappe.»

		«He nu, da gsehsch jitz», seit der Buur, «i ha’s ja geng gsiit, es syg si nümme derwärt, no öppis dranne z’mache. Was söll i mit dene paar Bümli mache, wo si mer im Schloß gä hii?»

		«Schryß du’s z’Bode», seit der Zimmerma, «so git’s Platz für öppis Neus. Söll i derhinger?»

		«Was wosch derfür?»

		«He, we d’mer ds Abbruchholz gisch, so machen i der’sch vergäbe.»

		Der Buur isch da gstande mit de Händ i de Hoseseck, het ds Huus gschouet und sech bsunne, und ändlech seit er: «Es düecht mi, du hättisch es de no wohlfel.»

		«Juo — wohlfel! Es isch ja beriits nüt meh Gsungs dranne. I chäm my Tüüri nid emal uf d’Chöschte.»

		«Das wär mer jitz no, lue doch da ungeryche! Vo der Pfätte nidsig isch’s ja alls no wie neu. Du hesch’s je vori sälber gsiit, es syg no guets.»

		«Ja jitz, wie de witt.»

		«I will de no mit Änni brichten u der de Bschiid mache.»

		Mit däm sy die Beide wieder der Bärg ab trappet.

		Um ds Schloß ume het me sech ygwinteret. Was nid vorussen ygwurzlet gsi isch, het men under Dach und Fach bracht, und was vorusse bliben isch, het der Gärtner mit Strou ygmacht. Dem Gläis syni Chinder hei der ganz Tag z’tüe gha, für das Loub zsämez’wüschen 104 und der Gchöchgarten usz’ruume. Und wie da alles Läbe sech zrüggzoge het under dürri Schutzmäntel, so het sech o nes Härz nah-ti-nah ygspunne, wie wenn es nümme druuf rächneti, vo usse här warme Sunneschyn z’übercho. Es isch der Töldi gsi. Er het’s nid über sech bracht, sech vom Herr Seckelmeischter la Aleitung z’gä. I sym Trotz het er sech nume geng vo neuem ygredt, der Herr Willading heigi da usse nüt z’tüe, er heig sech i ds Erb vom Oberscht Wendschatz ygnischtet und ihn, der rächtmäßig Inhaber, uf d’Syten use drückt. Daß der Stöphi wäge syr Willfährigkeit höcher i Gnade gstanden isch, het sy Bitterkeit nume no vermehrt, und sitdäm d’Frou Kätheli ihre Vatter het gheiße ga Hünigen use cho, isch i ds Töldis Härz d’Chlag, er heigi weder Vatter no Muetter, nümme verstummet. Er isch chalt worde gäge sy Stiefmutter und het nere-n-um so weniger chönne vergä, wil si ja doch der einzig Möntsch isch gsi, wo no gwüßt het, wie naach sech der Töldi und sy Vatter gstande sy. Aber nie isch der Töldi anders als höflech gsi gäge d’Frou Kätheli. Ritterlechs Wäsen isch ihm vo Chindsbeinen a eige gsi, und er hätti sech nie öppis diräkt Unartigs gäge se chönne vergä.

		D’Frou Kätheli hätti müesse vo Stei sy, wenn si nid gmerkt hätti, wie stark der Töldi sech ihre-n-etfrömdet. Und wenn i dene Herbschttage di graue Haar uf ihrem schöne Houpt ordlech überhand gnoh hei, so isch das sicher nid vom guet Schlafe cho. Si het ganz dütlech gspürt, was im Töldi vorgeit, und hätt si sech nid mit der Ussicht tröschtet, daß ihre Vatter uf e Winter für einschtwyle wieder ga Bärn gangi und sech de der Töldi wieder wärdi bchyme, so wär si ihrem Gram 105 nid Meischter worde. Si het ekei Gägestand us der Zyt vo ihrem Ma chönnen aluege, ohni daß es nere ne Stich dür ds Härz gä hätti. Wie het si doch mängisch, sitdäm si ne tot heibracht hei, sech der Chopf usdänkt, für emel ja dem Töldi alles z’sy und us ihm e würdige Treger vo der Hustradition z’mache. Wie mängisch het si sech plaget mit der Sorg, si chönnti ihrem eigete Suhn di besseri Muetter sy als dem Töldi! Der Oberscht hätti chönnen umecho, wenn er hätti welle, hätti i ihres Härz dörfen yneluege, z’Nacht oder am Tag, er hätt nere kei Vorwurf chönne mache. Und jitz het si sech müesse säge, juscht grad die Sorge heige der Töldi und ihre Vatter usenanderebracht.

		Hätti der Töldi sech offe widersetzt, so hätti d’Frou Kätheli mit Zyt und Wyl di findsälige Familieglider doch villicht enandere wieder nächer bracht; aber zu ihrem große Härzeleid isch nere der Stiefsuhn es verriglets Tor blibe. Der Töldi het sech sälber duuret, het sech zu allem Schwäre, wo-n-ihm würklech widerfahren isch, no ygredt, me tüej ne verfolgen und well nen um sys guete Rächt bringe. Und wil er gwüßt het, daß er da dergäge nüt würdi usrichte, so het sech dä unglücklech Möntsch druuf verleit, hindenume sym Großvatter Bänggle zwüsche d’Füeß z’wärfe. Wohl het ihm sys Gwüsse Vorwürf derwäge gmacht; aber der Töldi het mit dem Vertroue zu syr Familien o no ds Gottvertroue vo sech gworfe. Wie ne Gwitterwulke sy d’Underwysig und di fromme müetterlechen Ermahnunge hinder ihm gläge. Er het wohl gwüßt, daß ds Bsinnen an die Sache sech mit syr jitzige Gmüetsverfassung absolut nid vertreit het. Er het nümme welle hindere luege, und damit es nen emel ja nid mög errecke, 106 het er sech zu allem andere no afa yrede, d’Religion sygi doch numen es Bändigungsmittel i der Hand vo syne Gägner, en Ybildung, wo bi der damalige Staats-raison nid so wytab glägen isch. Und das ewige Zuerede vo der Frou Kätheli, er söll a sy Vatter dänke, dä heig’s eso und eso agluegt und gmacht, und dises glych ihm nüt und das miech ihm Verdruß, isch dem Töldi afange vürig worde. Es syg am Änd de no di gröschti Frag, öb er sälber’s nid besser begriffe heig.

		Steiunglücklech gmacht het ne das alles, aber der Junker isch i nere Stimmung gsi, wo-n-er drinne weder Troscht no Fride begährt het, sondere nume sys Rächt.

		So isch es nid z’verwundere gsi, daß a mene schöne Morge, wo di andere Lüt no nid d’Ouge hei usgribe gha, der Schlüssel a ds Gläises Chefi g’gyret het und der Junker Berchtold Wendschatz wie nen Ängel us der Aposchtelgschicht dem Gfangenen isch cho säge, er chönni jitze gah. Der Gläis het o nid rächt gwüßt wie-n-ihm gscheht, aber bsunne het er sech nid lang, und z’undersueche, öb es mit rächte Dinge zuegangi oder nid, isch ihm nid ygfalle. Di paar Chrüzer, wo-n-ihm der Töldi no i d’Hand drückt het, hein ihm der Gedanke gä, irged a menen Ort ga nes Brönnts z’erobere, für sech z’werme. Währed syr Gfangeschaft isch der Wintermonet i ds Land cho, und i d’Chefi yne het d’Sunnen o nid gschine.

		Es isch natürlech nid lang gange, so het der Schloß-Fritz gseh, daß d’Türe vo der Chefi offen isch und kei Gläis meh da. A Härz het’s dem Schloß-Fritz nid gfählt, und d’Freiheit het er dem Gläis no so gärn gönnt; aber i settige Fälle dänkt e treue Chnächt vo mene stränge Herr a nüt anders als a sy Verantwortung.

		107 Di schloßherrlechi Familien isch grad am Dejeuniere gsässen und het hinder agloffene Schybe sech güetlech ta a heißer Milch, herrlechem Burebrot, Hammen und Eierröschti. Und der Töldi het sy Teil dervo o gnoh. Si hei wenigschtes dadrinnen am glyche Trom zoge. Und wenn o der Töldi heimlechfeiß sech i sys Chacheli yne gfreut het über ds Glaises Freiheit, so hei di andere derby nüt anders dänkt, als der Junker mach hütt einisch e chly weniger es suurs Gsicht, ob ihm ächt öppe ds Duble well verleide?

		Da chlopfet es Meitli a d’Türen und chunnt cho säge, der Fritz hätti der Frou Oberschti öppis z’mälde, es pressieri. Er söll yne cho, het’s gheiße. Der Fritz isch, d’Chappen i der Hand, mit mene großmächtige Chratzfueß under der Türen erschinen und het mit dem Vollklang vo sym tiefe Baß verchündet: «I ha der Frou Oberschti welle cho säge, der Gläis syg ertrunne; allem a het nen öpper usegla. — I cha nid begryfe, wie das gangen isch. Schlüssel steckt ekeinen a der Türe. Versprängt isch nüt, und ds Holz isch o ganzes.»

		D’Frou Kätheli isch, ohni öppis z’säge, ga luege, ob der Schlüssel a sym Ort sygi und het ne richtig a sym Nagel gfunde, wo-n-er geng ghanget isch. Dert het nen überhoupt niemer gwüßt als grad di allerzueverläßigschte Lüt vo der Dienerschaft, wo me keim dervo öppis Urächts zuetrouet hätti. Und sünsch hei nume d’Familieglider chönne wüsse, wo der Schlüssel hanget. Vo dene het scho öppe ds eint oder ds andere, wenn d’Frou Oberschti grad nid da gsi isch, der Schlüssel müessen usegä, daß me de Gfangene chönni ds Ässe bringe.

		«Het eine vo euch der Schlüssel usegä?» het d’Frou 108 Oberschti ihri beide Sühn gfragt, wo si wieder i d’Stube cho isch. Jitz het’s gheiße: dürehouen oder lüge. Da steit der Töldi uuf und seit zum Etsetze vo der ganze Familie: «I ha nen usegla.»

		D’Frou Kätheli isch ganz verschmeiet dagstanden und het hinder ihrem Erstuune sech bsunne, was si well mache. Der Herr Seckelmeischter het na syr alte Gwohnheit di bleiche chnochige Hand zu Füüschte zsämeballet und uf em Tisch umegschobe, wie wenn er ds Tischblatt wetti chnätte. Der Stöphi, wo bis jitzen öppis eso nid für müglich ghalte het, het sy Halbbrueder agluegt, wie wenn dä dem Schalewärch ertrunne wär, wie öppis, wo me mit keim Stäckli meh dörft arüehre. Der Herr Seckelmeischter isch zwar geng no i mene Zuestand gsi, wo-n-ihm chuum erloubt hätti, handgryflech z’wärde, aber d’Frou Kätheli het der närvöse Bewegung vo syne Hände doch z’wenig trouet, isch näben ihn ga stah und het ihm d’Hand uf e rächten Arm gleit. Der Töldi het si mit Blicke gmuschteret, wo-n-er druus liecht het chönnen errate, ob si sy Streich uf di liechti Achsle nähmi oder nid. Aber mit stränge Blicken isch es de dasmal doch nid abgange.

		«Wie chunnsch du eigetlech derzue», het si-n-ihm gseit, «der yz’bilde, du heigisch hie öppis z’befäle? Einschtwyle bin i no Herr und Meischter z’Hünige, und wenn i für guet finden öpper yz’sperre, so hesch du di nid dryz’mischle. Was meinsch du eigetlech, was das uf d’Lüt für nen Ydruck machi, wenn i öppis befile und du de ds Gägeteil machsch?»

		Der Herr Seckelmeischter het gfunde, mit Schmähle sygi da nüt gmacht und het der Töldi abrüelet: «I ha 109 gueti Luscht, di sälber am Platz vo däm Lump la yz’sperre. Schmeize sött me di!»

		Der Töldi het zwar wohl ygseh, daß er öppis Unerhörts gmacht het und isch schier gar verwunderet gsi, daß er das über sech bracht heigi. Aber er isch scho z’eigesinnig und z’stolz gsi, für das la z’merken und het jitz sym Trotz no wyter Luft gmacht.

		«I weiß wohl, daß ig Ech e Dorn im Oug bi und daß me mi am liebschte vo Hünige furt hätti...»

		«Töldi! — Was seisch?!» fahrt ihm d’Frou Kätheli derzwüsche. Der Töldi isch viel z’ufgregt gsi, für sech klar z’mache, wie hert er mit syne böse Worte der Frou Oberschti wehta het, und trotzdäm si i ihrer ganze Größi vor ihm gstanden isch, het er dä Ougeblick niemer anders vor sech gseh als der Großvatter mit syne stächige Blicke, und drum het er furtgfahre: «Dir bruuchet mi nid furtz’jage, i gange vo sälber!» Dermit isch er usen und het d’Türe hinder sech zuegschlage. Im erschten Ougeblick het uf das abe niemer Wort gfunde. D’Frou Kätheli isch na mene länge stobere Blick uf di zuegschletzti Türe in e fauteuil gfallen und het so afa briegge, daß weder der Stöphi, no der Herr Willading meh gwüßt hei, was säge. I settigen Ougeblicken isch nere de jedesmal der früech Tod vom Oberscht und alles, was si sithär uf sech gnoh het, für emel ja öppis vo synen Ideen i ds Läbe z’setze, mit vollem Gwicht uf d’Seel gfalle, und wil si eigetlech mit dem beschte Wille nid het chönnen ygseh, was si lätz machi, so het si ihres Schicksal verwünscht und dem lieb Gott d’Schuld gä, wo doch liecht alles anders hätti chönne mache z’gah.

		Der Töldi isch langsam über d’Chisen und alli Gredi 110 über d’Fälder uus, er het sälber nid rächt gwüßt, wohi. Aber unwillkürlech isch er gäge ds Ghei zue gloffe, wo-n-es ne sit syne Chinderjahre scho mängisch hizoge het. Dert het er Burelüt gwüßt, wo-n-ihm geng guet gsi sy und mängisch mit dankbare Worte vom Oberscht Wendschatz brichtet hei. Der Näbel isch über e Toppwald bis uf d’Straß abgehanget, so daß me ds Huus vom Ghei nid gseh het. Und wo-n-es ändlech zum Vorschyn cho isch, isch der Töldi doch nid druuf zuegange. Es isch öppis in ihm sälber gsi, wo ne nid dert zuechegla het. I mene große Bogen isch er drum umen und bald druuf undehär der Chrüzbueche im Wald verschwunde. Was er dert tribe het, weiß niemer; aber wo gäge Mittag der Näbel sech verzoge het, het nen eis vo Gläises Chinder, wo im Teufmoos g’arbeitet het, am Waldsoum obe gseh sitzen und uf ds Schloß abeluege.

		Ja, dert oben isch er gsässen und het nid gwüßt, was er wyter söll. Sys Beschte hätt er derfür härgä, wenn jitz öpper ihm wär cho zuereden und ihm der chly Finger gä hätti, für ihm der Wäg zu syr Stiefmuetter zrügg z’erliechtere. Er wär villicht sogar vo sälber gangen und hätt nere reumüetig Abbitt ta; aber solang der Seckelmeischter wäri Züge gsi dervo, hätt er das nie über sech bracht. Eso heimetlos isch er sech no nie vorcho wie i däm Ougeblick, wo sy Heimet mit allnen ihrne Chindheitserinnerunge zu syne Füeße glägen isch. Wo-n-es wär nache gsi, für ga z’Mittag z’ässe, het er no geng nid gwüßt, wo-n-er hi söll. Bi mene Buur ychehre — und es wäre nere gnue gsi, wo-n-ihm alles zlieb ta hätte — het er nid welle, er hätti ja müesse verrate, was gangen isch, und das hätt er äbesowenig 111 über sech bracht als der Gang i ds Schloß abe. Da chunnt ihm undereinisch der Pfarrer Gryph z’Sinn. Wär er jitze daheime gsi, so hätt er gwüßt, daß men i ds Schloß isch cho säge, der Pfarrer sygi ganz übel zwäg. Daß er chrank und chrächelig sygi, het er ja gwüßt, aber so wie-n-er ne gkennt het, het er dänkt, er dörfi scho zue-n-ihm, und sy alte Fründ wärdi wohl no nes guets Wort für ihn ha. Und so isch er langsam gäge Frymettige zue, schüüch um d’Hüser umegange, mängisch wieder blybe stah, aber doch ändlech ga Dießbach abe gange.

		Wie wenn er förchteti, es chönnti öpper, wo’s nüt ageit, ne gseh und sech frage, was der Junker vo Hünige hie welli, isch er vo hinde zum Pfarrhuus zueche, het d’Hustüren offe gfunden und dür e Gang vüre gseh, daß im Gärtli vor em Huus es Gständ isch gsi. Für nid unnötig d’Blicke vo dene Lüt uf sech z’zieh, isch er, ohni Lärme z’mache, i ds Huus yne, für i der Chuchi nam Pfarrer ga z’frage. Da chunnt juscht der Vikari d’Stägen ab und git ihm, ohne nes Wort z’säge, d’Hand, und uf e verwunderete Blick vom Töldi fragt er: «Weit Der ne cho luege?» Dem Töldi isch es wie ne Donnerschlag i ds Härz gfahre, er het aber nüt derglyche ta und het sech vom Vikari i ds Pfarrers Stuben ufe la füehre. Da isch dä, wo der Töldi von ihm Hülf und Zuespruch erwartet het, mit wachsfarbigem, ygfallenem Gsicht gläge — tot — d’Händ, wo-n-er sym Schüeler mängisch so währschaft und warm etgäge gstreckt het, läblos und chünschtlech inenandere gleit. Der Vikari isch am Fänschter vorne blybe stah und het der Junker gschouet, und später das Bild nie wieder vergässe. Der Junker isch vor däm 112 Bett gstande wie ne Boum, wo der Sturm d’Chronen abbroche het. Der Chopf het er la vornen abe hange, und syni Blicke sy stober uf ds Gsicht vom Tote grichtet gsi, aber me het ihm guet agseh, daß sy Geischt ganz anderswo isch. Lang isch er so dagstande, ohni sech z’rüehre, und het nid gschine z’merke, daß no ander Lüt i d’Stube cho sy. Ändlech het er sech losgrisse, d’Achsle zuckt und der Chopf gschüttlet und isch, ohni öpper az’luege, usegange. Wie-n-er cho isch, so isch er wieder hindenuse gschliche, und wil er vo Hünige här d’Schloßgutsche het gseh cho z’fahre, so isch er zrügg am Pfarrhuus vorby und über d’Chisebrügg i Hubewald ufe. Im Pfarrhuus und drum ume het niemer derwyl gha, a di Läbige z’dänke; alles, was d’Lüt dert interessiert het, isch dä Ougeblick der Lychnam vo ihrem alte Pfarrer gsi.

		D’Sunnen isch scho stark nidsig gange, und der Näbel isch us em Chisetal ufecho und het nah-ti-nah ds Dorf Dießbach zuedeckt und dermit o di paar Punkte, wo im Läbe vom Töldi öppis hei gha z’bedüte. Und über der usglöschte Gäged isch der Töldi bärguuf wyter gange — einsam — dür e Wald, wo wyt und breit keis möntschlechs Wäse sech grüehrt het. Hiehi und derthi isch er gschländeret, bald mit fyschterem Trotz im Härz, bald mit Verwünschungen uf der Zunge. Mängisch isch er i mene Waldeggen oder under nere Tanne blybe stah, wo-n-ihm vo der Jagd här vertrout gsi isch, het der Chopf gägen e Stamm glähnt und sech welle zu rüejigem dänke zwinge. De het’s ne wieder wyter tribe. Über em Glasholz het sech der Mond vo de Tannespitze losgmacht und sys chalte Liecht über die stärbendi Landschaft usgschüttet. Es 113 isch bitterchalt worde, aber der Töldi het uf nüt geachtet. Hätt me ne na der Tageszyt gfragt, so hätt er sech no müesse bsinne, ob’s Morgen oder Abe sygi. Im Wolfacher het der Hund agä und dermit dem Töldi zum Bewußtsy bracht, wo-n-er sygi. Bald druuf isch er obehär der Tanggelen us em Wald usecho, het sech aber doch nid ganz zwäggfunde, wil er ds Burehuus niene gseh het, und doch isch der Näbel nid so wyt ufe cho.

		Undereinisch steit er vor mene große Huufen ufbygete Träm und gseht e Bitz Bschüsi vor sech, derhinder steit am Bort e Muuren und dernäbe brödelet e Brunne. Es isch en äbene Platz gsi mit Steiplatten und z’mitts druffen öppis wie ne gmuurete Chunschtofe. Der Töldi het zringsetum gluegt, bärguuf und bärgab, und isch ändlech drüber cho, daß hie müessi ds Burehuus vo der Tanggele gestande sy. Er het sech mit der Hand a d’Stirne griffen und sech afange gfragt, öb er eigetlech nid ganz bi Sinne sygi, und wo-n-er so dasteit und stuunet, so dunkt’s ne, es heig sech am Bort näbe der Yfahrtmuuren öppis grüehrt. Und richtig, wo-n-er nächer luegt, so hocket dert wie nes Hüffli Eländ es Möntschechind im Silberglanz vom touige Gras. Der Töldi het nid lang bruucht z’studiere, so het er der Gläis umegkennt, wo dert vor sech abegstieret het uf e Platz, wo vieli Jahr lang sys Läbe i Eländ und Armuet, aber doch i menen ungstörte Hei sech abgspilt het, wo-n-er under tuused Sorge sy großi Chinderschar dür nes Läbe düregschleipft het, vor däm anderi Möntsche ds Chrüz gmacht hätte, wo-n-er aber doch geng gwüßt het, daß ne niemer im Gnuß vo Sunneschyn und freier Luft isch cho störe, bis du... ja, bis 114 du d’Witwe vom Oberscht Wendschatz ihre Suhn ufegschickt het, für das Näscht, wo-n-ihm für e Räschte vo sym Läbe guet gnue gsi wär, cho usz’näh.

		«Was hesch du da i de Finger?» het ne der Junker gfragt und derby uf nes Seili zeigt, wo der Gläis schynbar gedankelos i de Finger umedräjt het. Der Gläis het nid geantwortet. «Du», fahrt der Töldi furt, «was wottsch du mit däm?» — Und wo der Gläis gseht, daß der Junker kei Wank tuet und uf Bscheid wartet, steit er uuf und wirft sys Seili uf e Brunnetrog. Jitz erscht het der Töldi gseh, daß es in e zuerytige Lätsch isch gchnüpft gsi. Da seit er zum Gläis: «Du wirsch der doch nid öppe ha wellen öppis zleid tue, Gläis?»

		«Wasch schöu i schüsch? Dä verfluecht Gythung dert nide» — und derby het er d’Fuuscht gmacht gäge Dessigkofen abe — «het mer’sch nid gönnt, dasch i no a mene Ort cha chönne dehiimme schy.» Und uf das abe het er us em Jammer vo sym Härz usen e ganzi Louene vo gottsläschterleche Verwünschunge der Bärg ab gschickt, so daß der Töldi e chalte Gruusen acho isch. «Ausch hii schi mer gnoh, die Kujonierihüng. Die, wo der ganz Tag nüt z’tüe hii weder fräschen und schnufen u d’Lüt plage, die näh üscheriim no dsch Letschten ewäg, wo me het, u doch han i ne myr Läbtig nüt zliid ta. We’sch e Gott im Himu git, scho schöu’sch ne no iinisch schlächt gah, dene Bluethüng!» D’Flüech syn ihm i di chalti Mondnacht use grunne wie ds Wasser us der Brunneröhre. Erscht, wo-n-er vor Chychen und Schnubbe nümme het chönne wyterrede, het ne der Töldi bi der Hand gnoh und ihm gseit: «Chumm du, chumm, du muesch nid öppis Dumms eso 115 ga mache, i will scho luege, daß me di nid lat verhungere!» Eigetlech hätt ihm der Töldi am liebschte gseit, er begryf ne wohl, wil es ihm sälber nid viel besser gangi. Er het sech aber doch müesse säge, der Gläis hätti rächt, wenn er ihm so öppis nid gloubti. Und vor em Abgrund, wo-n-er der Gläis drinne gfunde het, isch i der tiefschte Fyschteri vo ds Töldis Gedanken e schwache Schyn ufgange, e Schyn, wo-n-ihm grad gnue Heiteri gä het, für vor der letschte Verzwyflung umz’chehren und en andere Möntsch mit sech bärguuf z’zieh. I Wahrheit isch dem Töldi sy Gram sicher nid chlyner gsi als dem Gläis syne, vo wäge wenn ihm sälber scho no meh Müglechkeit zum Läben überbliben isch als dem Gläis, so het er sym Gfüehl nah doch der größer Verluscht erlitten als dä arm Hudel, wo us em Eländ vo mene verlumpete Heimet uf d’Gaß use gworfe worden isch. Aber d’Hülflosigkeit vo däm Möntsch het eso lut i d’Nacht use gschroue, daß si doch uf nen Ougeblick dem Töldi syni Chlage het gmacht z’verstumme. Und wenn us em Wäse vom Oberscht Wendschatz öppis im Töldi wytergläbt het, so isch es der Sinn derfür gsi, daß vor Gott kei Möntsch größeri Asprüch a ds Läbe heig als der ander, und daß die, wo höcher ufe gstellt worde sy, mit ihrer bessere Läbesusrüschtung di heiligi Pflicht mit i d’Wält übercho hei, ihrnen Undergäbene mit guetem Byspiel und offenem Härz z’Hülf z’cho.

		Der Gläis het sech vom Töldi losgmacht und sech verfluechet, er gangi nümme läbig vo däm Platz furt, aber der Junker het’s uf sech gnoh, dä Schwur ungültig z’machen und het, wo alles Zuereden und Mitryße nüt abtreit het, mit syne chreftigen Arme 116 der Gläis am Bort i ds Gras gworfe, sech hindertsi uf ne gleit, mit jeder Hand eis vo Gläises Handglänk packt und sech syni Arme wie d’Schlängge vo nere Bränten über d’Achsle zoge. Nachhär het er sech mit mene chreftige Ruck ufgschnellt und sy Schützling, wo-n-er dä Morgen us der Chefi in es unvermuetets Eländ use gla het, gäg em Stulle zue der Bärg ab treit. Und, gäb was der Gläis uf ds Junkers breitem Rügge gwehberet und gfluechet het, er well nid wieder dene Bluetsuger i d’Händ falle, ender söll er ne de Söu dargheien und so wyters, het der Berchtold Wendschatz der minderscht vo syne zuekünftigen Undertanen i ds Läbe zrüggtreit. Es isch dem Junker gsi, wie wenn us der unappetitleche Lascht e neui Chraft i sy Seel strömti, und i der Überzügung, daß das, was er jitz machi, gueti Frucht müessi bringe, het er sech überleit, wäm daß er der Gläis söll avertroue. Er het i Gedanken alli Burehüser gmuschteret und gfunde, daß d’Wahl nid ganz liecht sygi. Am beschte hätti’s der Dessigkofe-Buur mögen erlyde, aber er hätt’s dem Gläis nid welle zleid tue, i d’Gnad vo däm z’cho, wo-n-ihm ds Huus über em Chopf abbroche het. Im Teufmoos äne hätt er sicher am meischte Härz gfunde für e Gläis, aber dert hei si scho Chinder vo der Tanggelen im Huus gha, und der Junker het gfunde, es sygi gschyder, der Alt nid o no derthi z’bringe. Znächscht am Wäg isch ihm ds Stulle-Hans Uelis Hof glägen, und na sym Bsinnen isch doch der alt Hans Ueli eine vo dene Bure gsi, wo bi allem Trotz gäge di «Linde» dem Oberscht sälig no am nächschte gstanden isch. Ohni der Gläis z’frage, ob’s ihm rächt sygi, isch er gäge ds Hans Uelis Huus zuegstüüret. Der Hund isch vor der 117 Schüüre hin und här graaset, daß es ne mängisch am Änd vo der Chetti höch ufgsprängt het, und der Junker het ordlech lang müesse warte, bis daß öpper isch cho luege. Ds Hans Uelis Sühn und d’Schwigertochter hei hinder den Umhängli vüregüggelet und sech erscht vüregla, wo si ganz sicher im Mondschyn erchennt hei, daß der Junker Berchtold im Hof usse steit. Si hei gseh, daß er e Ma uf em Rügge treit und hei agnoh, es müeß es Unglück gä ha. Ändlech hei si Liecht gmacht und sy cho luege, was es gäbi. Der alt Stulle-Hans Ueli isch uf sym Ofetritt o erwachet und i d’Chuchi use cho z’trappe. Er isch eso schitter gsi, daß er sech an allnen Orte het müesse ha, bis daß er syni beide Spazierstäcke gfunde het. Der Jung het nid Freud gha a ds Junkers Chram und no weniger sy Frou. Si hei der Gläis z’guet gkennt, als daß si begährt hätte, mit ihm under eim Dach z’sy. Aber der Junker het nid längs Fäderläsis gmacht. Churzer Hand het er sy Lascht i der Chuchi abgleit und afa erzelle, wie-n-er derzue chömi, ne dä Möntsch i ds Huus z’bringe. Di Burelüt hei ihren Uwille so wenig gwüßt z’verstecke, daß der Junker het müessen anäh, si wärde der Gläis vor d’Türe stelle, sobald daß er ne der Rügge gchehrt heigi. Und so het er, ohni ihri Fragen abz’warte, ne grad afa zuerede, si sölle der Gläis underbringen und ne grad für z’grächtem uf em Hof versorge. Di jungi Büri het ufbegährt wie ne Wigglen und gseit, settigs Hudelvolk chönne si nid bruuche. Däm gschej’s rächt, daß er vo Huus und Hof cho sygi, er heig nüt Bessers verdienet, und si für seie wüßti o nid, mit was si’s verdienet hätte, daß si e settige Fötzel by sech müeßti goume. Währeddäm di Frou eso gwäffelet het, isch der Hans Ueli mit syne 118 zwee Stäcke schier eso vierbeinig im Hindergrund gstande, und ds urüejige Liecht vom Chienspan isch uf syr Stächvogelnasen umetanzet und het mit dem Lüüchte vo synen Ougen es merkwürdig läbigs Spiel i sys verschrumpfete Gsicht bracht. Er het es paarmal mit sym zahndlose Muul Bewegunge gmacht, wie wenn er würdi chöuen und du ändlech sym Sühniswyb mit dem einte Stäcken es Müpfli gä und gseit: «Verhäb’s, verhäb’s!» Zerscht het si nen e chly uwirsch agluegt, und du het si gseit: «Nu so mira für hinecht, er cha ja i hingere Stall ga lige!»

		Währeddäm me dem Gläis es Chacheli warmi Milch ufgstellt het, isch der Hans Ueli müehsälig uf sy Ofetritt zrügg graagget. Dert het er wyter philosophiert. Chuum verständlech het er vor sech ane brümelet: «Sälig sind die Barmhärzige.» — Was da der Junker gmacht het, isch ihm eigetlech öppis ganz Ungwanets gsi, so guet wie syne Chinder. Aber wie meh daß er drüber nachedänkt het, descht schöner het’s ne dunkt, und er het sech nume geng wieder gseit, so öppis hätti är sälber i junge Jahre nid liecht gmacht, und es sygi doch offebar i däm Junker öppis vo sym Vatter ufgange. Er het’s syne Chinder vorgha und no mängisch i spätere Tage dervo brichtet.

		Der Töldi het sech vorgnoh, er well de z’morndrisch no einisch mit dem Hans Ueli cho rede, het dene Burelüte danket und isch wyters gange. Der Gläis vom Bärg abez’chräzen isch ihm viel liechter worde, als jitze der Wäg i ds Schloß under d’Füeß z’näh. Es isch ihm wie nes Gwicht a de Füeß ghanget; aber, was ihm d’Chraft gä het, sech wieder under ds vätterlech Obdach zuechez’la, isch ds Gfüehl gsi, daß er, wenn o nid 119 grad gäge sy Stiefmuetter, sys Unrächt vo dä Morge wieder guetgmacht heigi.

		Der Frou Kätheli isch es en Erlösung gsi, d’Schritte vom Töldi im obere Gang und i syr Stube z’ghöre, und es het se mit aller Gwalt zoge, ga z’luege, i weler Verfassung er heicho sygi. Aber na allem, was si hütt mit ihrem Vatter verhandlet het, het si nid ohni wyters ihrem Härz dörfe folge. Me cha sech dänke, daß si e böse Tag hinder sech gha het. Nid daß si grad dänkt hätti, der Töldi tüej sech es Leid a — das isch damals nametlech under junge Lüte nid geng der erscht Gedanke gsi, wenn eim öppis zwäris gangen isch. Und schließlech het d’Frou Kätheli z’guet gwüßt, daß d’Töubi vo mene junge Möntsch churzi Bei het, bsunders wenn er kei gschwullne Gäldseckel by sech treit, und weder si no ihre Vatter hei zu den Eltere ghört, wo meine, ds Gäldusgä müessi o bizyte glehrt sy. So isch ja zächni gägen eis z’wette gsi, daß sech der Junker rächt bald wieder wärdi zuechela. Der Großvatter het sogar gmeint, es pressieri niene halb eso dermit, dä Kärli söll jitze sy vürwitzigi Nase nume chly a d’Bysen use ha, er wärdi de bald gnue Längizyti nam Schloß Hünigen übercho. Aber der Herr Willading hätti äbe nid müesse der Herr Willading sy, wenn er nid wyters dänkt und sech dra gmacht hätti, ds Yse z’schmide, so lang es heiß isch. «Da git’s gar nüt anders meh», het er zu syr Tochter gseit, «als furt mit däm Bursch, dä lehrt hie nümme folge, und wenn er nid in e ruuchi Schuel chunnt, so geit er der a Lyb und Seel z’Grund. Da git’s nüt Bessers als in es Regimänt!»

		«Das isch ja eigetlech, was er wott», meint d’Frou Kätheli, «er het mer’s einisch gseit.»

		120 «So? Mir het er de öppis anders gseit, dä Lappi, wo-n-ihm der Stuppa en Offiziersstell offeriert het; aber äbe, so isch er, wenn er e Töubi het, so weiß me nie, was ihm z’Sinn chunnt. Er het sech halt i Chopf ta, vo mir nüt az’näh.»

		«I weiß scho, warum er das refüsiert het, er het mer’s gchlagt. Es het ne duuret, daß Dir, wo doch sünsch dergäge syd, jungi Lüt nach Frankrych z’schicke, nen ohni wyters heit welle dem Stuppa mitgä. — Und ussertdäm han ig ihm’s usgredt gha, daß er in es katholisches Regimänt gangi. Soviel i weiß, git’s ja jitze kei gueti anderi Glägeheit.»

		«Ach was! Katholisch oder nid katholisch», het der Herr Seckelmeischter gseit, «si merke nüt dervo so i mene Regimänt. Oder meinsch öppe, me mach se z’bychte? — Gschäch de nüt Bösers, als daß dä Dräck einisch use chäm!»

		D’Frou Kätheli het gar nid gschine glycher Meinung z’sy. Gseit het si nüt, aber si het sech Tränen abgwüscht.

		«Da git’s jitz halt nüt z’wärweiße, dä Bueb mueß furt und das gleitig. Sünsch channsch de luege, was de no mit ihm erläbsch. Chumm mer de nume nid cho bjorne!»

		Di Frag isch der ganz Tag düre geng wieder zur Sprach cho, und d’Frou Kätheli het wohl gmerkt, daß si nid liecht gägen ihre Vatter het chönnen ufcho. Es ma ungfähr um die glychi Zyt gsi sy, wo der Töldi vom Toppwald gäge Dießbach zue sech uf e Wäg gmacht het, daß d’Frou Kätheli ds Bedürfnis gspürt het, der Pfarrer um Rat ga z’frage, aber der Bricht, daß er ganz übel zwäg sygi, het si äbe scho gha, und so isch 121 nere dä Wäg o abgschnitte gsi. Daß der Töldi o sy Zueflucht im Pfarrhuus gsuecht het, het si dert vernoh, wo si uf d’Nachricht vo ds Pfarrers Tod hi mit dem Stöphi ga Dießbach gfahren isch. Es hätti ja nid so pressiert dermit, aber d’Frou Kätheli isch froh gsi, uf nes paar Stund vo ihrem Vatter furt z’cho, für ungstört über das nachez’dänke, was se plaget het. Wo si umecho isch, het der Disput bald wieder agfange, und der Grundton vo allem, was der Herr Seckelmeischter gseit het, isch gsi: Mach, was d’wottsch, aber i säge der nume, es isch höchschti Zyt, daß dä Bursch under ne feschti Hand chunnt. Und gschadt het’s no keim, wenn er e chly i der Wält ume cho isch.

		«Wenn’s nume nid grad i Frankrych sy müeßti, i so mene katholische Land!» het d’Frou Kätheli geng vo neuem wieder etgägegha.

		«He ja», het der Herr Willading gseit, «dy Ma isch emel o dinne gsi und isch o nid erstickt i däm Cherzegschmürz!»

		D’Frou Kätheli het ihre Vatter nie gärn ghört reden über ds Läbe vo ihrem Ma; aber im stille het si doch müesse zuegä, daß er i däm Punkt rächt heigi und daß o di schöni carrière, wo der Oberscht i frömde Dienschte gmacht het, ne nid ghinderet heigi, das z’wärde, was si juscht grad so bewunderet het an ihm. Si het sech müesse säge, daß der Oberscht Wendschatz vermuetlech nüt dergäge gha hätti, syni Sühn i nere stränge militärische Schuel z’gseh. Und wenn doch das jitze der Wäg zum Fride chönnti sy, so well si sech schließlech dry ergä.

		Jitz het si, sobald si der abtrünnig Junker dobe het ghören umeloufe, kei Rueh meh gha und zue-n-ihm 122 welle; aber der Herr Seckelmeischter het gfunde, si söll nid la merke, daß sys Furtloufe nere so z’Härze gange sygi, dä Chätzer heig bim tuusig derwyl, cho peccavi z’mache. Er wärdi nume je länger descht uverschanter. Mit allem däm Ufbegähre het aber der Herr Willading doch nid chönne verhüete, daß d’Frou Oberschti, sobald si ihre stränge Vatter het z’Sädel gschickt gha, zum Töldi ufen isch.

		Der Junker isch im Bett glägen und het es bitterböses Gsicht gmacht, wo-n-er sy Stiefmuetter mit der Lampe het gseh ynecho. Er isch ufgsässen und het drygluegt, wie wenn er se wetti aschnaue, was si da obe z’tüe heig. D’Frou Kätheli het ta, wie wenn si dä bös Blick gar nid gseh hätti, het ihrem Stiefsuhn i ds Gsicht zündtet, nid nume mit der Lampe, sonderen o mit ihrne schöne truurigen Ouge. Das het der Töldi nid mögen erlyde, er het vor sech abegluegt und d’Mama la rede.

		«Wo hesch du di hütt umetribe?» het si ne gfragt, «du bisch z’Dießbach gsi, das weiß i, aber warum bisch erscht jitz heicho?»

		«Das will ig Ech de morn säge», antwortet der Töldi, «jitz chan i nid. I will Ech de alles säge, nume nid jitz grad.»

		«Was hesch du z’Dießbach gsuecht?»

		«I ha zum Pfarrer welle, i ha nid gwüßt, daß er gstorben isch. — I ha... Mama, Mama» — mit däm isch der Töldi der Frou Kätheli um e Hals gfalle — «es isch mer leid, wenn ig Euch wehta ha... aber sitdäm der Großvatter da isch, isch es mir mängisch, wie wenn i allne Lüte hie vürig wäri. Es isch gar nümme wie früecher.»

		123 «Weisch du eigetlech, Töldi», seit d’Frou Kätheli mit truuriger Stimm, «daß du mir mit däm e Vorwurf machsch, wo mir i d’Seel yne wehtuet? Han i das um di verdienet?»

		«Nei», seit der Töldi, «i weiß es wohl, daß i das nit sötti säge. Es isch mer leid, i han Ech gwüß, gwüß nid welle weh tue; aber begryfet doch: wenn de albe der Großvatter mi eso gar nid wott verstah, und wenn er de no hie chunnt cho regänte, so chunnt’s de alben eso über mi, und de mueß i de dänke, was mer der Pfarrer einisch gseit het: daß halt myni beiden Eltere nümme da syge. Verzieht mer, wenn ig Ech das eso säge. I bin Ech deßtwäge nid minder dankbar, und Dir syd mer ja alles, aber begryfet mi doch, Mama!»

		Di Wort hei der Frou Kätheli fascht ds Härz z’underobe ta. Es isch nere gsi, wie wenn der Oberscht sälig würdi us däm Bueb use rede, und doch, wil si sech wahrhaftig nüt het gha vorz’wärfe, so het si sech gägen e gwüsse Groll müesse wehre, wo i ihrer Seel gäge Töldi het wellen ufstyge. «Nid minder dankbar! — Isch das alles?» So het si sech wieder und wieder gfragt. Ihre-n-isch es gange, wie amene Wanderer, wenn undereinisch der Näbel vor ihm verryßt und er in en Abgrund gseht, wo-n-er da nid vermuetet het. Da het si hert gha z’schlücke dranne. Es isch lang gange — und derwähred sy ihri Träne dem Töldi i di verstrublete Haar abetropfet — bis si-n-ihm het chönne säge: «Ja, i begryfe di. Und du söllsch wüsse: wenn i di scho nid begryfe chönnti, so würd i’s doch myr Läbtig nid über mi bringe, dir öppis la z’gscheh, wo ne Muetter nid uf ihres Chind ließ cho — aber lue, jitz muesch du o mi lehre begryfe. Du weisch: my Papa isch jitz o en alte 124 gschlagne Ma und het mi nid minder nötig. Und wenn dir beidi ech nid chönnet verstah, so muesch du als der jünger einschtwyle no nahgä. — Es dunkt mi, das sötti doch nid eso schwär sy.»

		Der Töldi het d’Frou Kätheli us der Umarmung losgla und jitze ganz rüejig gseit: «Ja, i gseh das wohl y. I ha mer’s jitz überleit und bi zum Schluß cho — aber Dir müesset mer zerscht verspräche, Mama, daß Der mer’s nid weit lätz uslege, am allerliebschte bliib i ja bi Euch — es sygi ds Beschte, i gangi furt. — Weit Der mi nid zum Viktor la gah? I gieng so gärn! Was söll i hie mache?»

		«Es isch villicht ds Gschydschte», seit d’Frou Kätheli, «du weisch ja, i gseh’s eigetlech nid gärn. Aber dy Papa isch ja o dusse gsi. Villicht tuet’s dir guet, e chly under anderi Lüt z’cho, und du channsch öppis lehre, wo dir für dys spätere Läbe vo großem Wärt isch. Aber ei Bedingung machen i, und i la di nid vo hie furt, bis du mer das tüür und heilig versproche hesch: du söllisch wieder dahäre cho, Hünigen übernäh und der Wille vo dym Vatter usrichte. Underdesse will i derzue luege. Und de vergiß nie, wäm sys Chind du bisch, der Name vo dym Vatter wird dir mängisch der Wäg bahne, aber du söllisch o wüsse, was du ihm schuldig bisch.»

		Der Töldi het uf das hi d’Hand vo der Frou Kätheli ergriffen und wär parat gsi, nere-n-alles z verspräche, was si nume welle hätti. Aber si het ihm gseit: «Schlaf jitz no einisch drüber», het ihm es Müntschi gä und nen im Fyschtere welle la. Si isch scho under der Türe gsi, du rüeft se der Töldi no einisch zrügg, si müeß ihm jitz o no öppis verspräche. Der Töldi het vo der ungstörte 125 Nachtstund welle profitieren und het nere-n-erzellt, wo-n-er der Gläis gfunden und was er mit ihm gmacht heig. Er het nere ds Schicksal vo däm unglückleche Möntsch uf ds Härz bunde, und du hei si sech im beschte Fride guet Nacht gseit. —

		So chan e böse Tag, wenn me der Liebi ds Wort gönnt, sy schönen Abe ha.





Fünftes Kapitel




		Öppe vierzäh Tag gäb daß der Pfarrer Gryph z’Dießbach gstorben isch, het i syr Studierstuben a der Herregaß z’Bärn der Herr Däche Hummel mit syne geischtvollen Ouge zum Fänschter uus gstuunet und sy graue Bart gstrychlet. Er het a nere Predig gearbeitet über e Täxt: Niemand kann zweien Herren dienen. Er het sech vorgnoh gha, am nächschte Sunntig vo der Chanzlen aben e flammende Protäscht losz’la gäge französische Chriegsdienscht. Und für so öppis isch er ganz der rächt Ma gsi. Er het keis Blat vor ds Muul gnoh, nid emal wenn er’s mit den yflußrychschte Lüte z’tüe gha het. Wo si nen einisch i jüngere Jahre wäge nere Predig, wo’s de gnädige Herren und Obere nid chönne het, vor e Rat zitiert hei, het er e Bibel ghöische, für sech mit dem Wort Gottes z’verteidige, und wo men im ganze Rathuus keini gfunde het, het er dene Herre so vaterländisch d’Levite gläse, daß si nen eis für allimal i Rueh gla hei, und z’morndrisch het er der Regierung e Bibel gschänkt. (Vermuetlech list d’Regierung no hütt flyssig drinne.) Der Herr Däche het sech ordlech i sy Predig yne vertieft gha und het nid gha z’förchte, daß es ihm am nötige Füür wärdi fähle. Im Gägeteil, er het i Gedanke sys Auditorium la revue passiere, für sech dür d’Rücksicht uf settigi Lüt e chly la z’mäßige, wo-n-er öppen uschuldigerwys hätti chönne träffe. Aber d’Sach het einisch müesse gseit sy, und drum isch es ihm nid ganz liecht worde, der rächt Ton z’finde. Albeneinisch isch er sech mit 127 syne länge chnochige Finger dür di ehrwürdige boucles gfahre, wo z’beid Syte vo sym Houpt under der chlyne schwarze calotte vürecho sy, wie wenn er öppis wetti wägschüüche, wo-n-ihm im Wäg gsi isch.

		Da pöpperlet’s a d’Türe. Er het nid grüeft «yne», er het vor sech ane gschumpfe: «Das isch doch o nes sapperlots Züüg! Wie mängisch han i ne’s afange gseit!» Und scho het er welle gäge d’Türe hässele: «Was heit der aber z’stürme?» Aber di böse Wort syn ihm uf der Zunge blybe chläbe, wo, chuum daß ds Meitli d’Stubestüren ufta het, e merkwürdigi, hoffärtig agleiti Dame z’mitts i der Stube steit und ne mit neren ehrerbietige révérence grüeßt. Er het chuum gwüßt, was er macht. Offebar het er mit syne Händen e Bewegung gmacht, wo me het chönne für nen Yladung zum Sitze näh. Di Frou isch emel, gäb daß der Herr Däche ds rächt Wort gfunde het, für se na ihrem Begähr z’frage, mit dezidierter Eleganz grad vor ihm uf ne Stuehl abgsässen und het ne dermit zwüsche Schrybtisch, Büechertisch und Fänschter ygchefelet. Der Herr Däche het i sym Läbe viel Lüt glehrt kenne, und es het ihm nid gschwind meh öpper imponiert, bsunders Mannevolk nid; aber eso öppis wie di Pärson da isch ganz gwüß no nie i syr Studierstube gsässe. Der Name het er nume halb verstande gha, aber er het einewäg uf der Stell errate, wär es isch. D’Jumpfer Françoise vo Wattewyl, e Pärson, vo dere me z’Bärn gwüßt het, daß si gägen en Ehredame vo der Herzogin de Créqui z’Murten es regelrächts Duell zu Pfärd usgfochte, daß si z’Baden unde dem öschtrychische Gsandten es Roß vorgritte het, wo keis Mannevolk het möge baschge, daß si uf der Jagd z’Schöftlen e prüüßische 128 General mit mene guet zilete Pischtoleschuß sech vom Lyb ghalte het und daß ds bärnisch Ehgricht uf obrigkeitleche Befähl ihres Verlöbnis mit mene katholische Fryburger Junker het müessen uflöse. Was weit der meh? — Mit dem erschte Blick het der Däche begriffe, daß das alles müglech gsi isch und daß da no Sache müglech wäre, wo jitze kei Möntsch dra dänke würdi. Es Madonnegsicht isch es nid gsi, aber doch es schöns, so gsund und chreftig und drin es Paar Ouge wie blaue Sammet, so weich, so groß, so lieb und warmglänzig. Es isch öppis eso Luschtigs und Fründlechs i däm Gsicht gläge, daß me där Frou nume mit verbundenen Ougen öppis Unartigs hätti chönne säge. Di ganzi Figur isch ei vollkommene Guß gsi, groß, chreftig und gschmeidig. Und e Stimm het si gha wie ne flotten Offizier.

		«I will Ech nid lang versuume, Herr Däche», het si agfange, «i gseh, Dir heit Wichtigers z’tüe als gschwätzigi Visite z’epfah. — Aber es macht mer einewäg Freud, jitz grad Eui nächeri Bekanntschaft z’mache. Vo der Chanzle här kennen ig Ech scho lang. I chume flyßig. Eui fameusi Predig vom Zöllner und vom Pharisäer weiß i fascht no uswändig, und doch sy scho drei Wuche drüber gange. Aber i chume nid, für Euch cho Komplimänt z’mache, Herr Pfarrer. Dir müeßtet nid der Herr Däche Hummel sy, wenn Dir Ech eso öppis ließet la gfalle. Nei, was mi dahäre füehrt, isch: I möcht Ech cho frage, öb Dir is nid würdet di großi Freud mache, am nächschte Zyschtig zu üs, das heißt zu myr Tanten am Wybermärit, cho z’Morge z’ässe. Gället, Dir chömet?»

		Üse Dächen isch überrumplet gsi. Däm dîner het er 129 zwar nid grad viel nahgfragt, aber der Gedanke, mit der berüehmte Françoise vo Wattewyl i pärsönleche Verchehr z’cho, het ihm eso flattiert, daß er nid het chönne nei säge. Ihres Wäse het nen interessiert und es charme uf ihn usg’üebt, däm er nid het chönne widerstah. Er het nere danket und versproche, er welli cho. Er het se, trotzdäm si sech uf di gschicktischti Manier syr Höflechkeit etzoge het, bis vor d’Hustüren use begleitet und sys Chäppli glüpft, wie wenn der französisch Gsandten i Pärson sech von ihm verabschideti.

		Wo-n-er wieder i sy Studierstuben yne chunnt, het ihm vom Schrybtisch här ds wyße Blatt vo syr agfangene Philippika gäge französische Chriegsdienscht zueblinzlet. Und wo-n-er sech wieder a Tisch gsetzt und d’Fäderen ergriffe het, für wyterz’fahre, da isch es ihm undereinisch gsi, wie wenn e Grabe zwüschen ihm und syr Predig sech ufta hätti. Mit dem beschte Wille vo der Wält het er ds Ändi vom Fade nümme chönnen erwütsche. «Sapperlot abenandere!» isch es ihm undereinisch etfahre. Mit beidne Hände het er sech gäge d’Tischkante gstemmt und sech mitsamt dem Stuehl vom Tisch wäggstoße. «Was isch jitz das?» — Er isch ufgstanden und i der Stuben uuf- und abgloffe, und gäb wie-n-er probiert het, wieder i sy Predig yne z’cho, het’s i sym Chopf geng nume gmacht: «I cha nid, i ma nid, i cha nid, i ma nid.» Und wohin er syni Blicke grichtet het, sy di große blauen Ouge vo der Jumpfer Françoise vor ihm umetanzet, und ihri melodischi Mannsstimm het ihm alli Sätz i d’Ohre gsunge, wo-n-är het welle mache, und no anderi derzue. Bald het er sech afa vorwärfe, er hätti di Yladung nid söllen anäh, 130 aber mit dem beschte Wille wär ihm nüt Rächts i Sinn cho, wo-n-ihm e Grund gä hätti, für hindedry no abz’säge. Er hätti fei öppis drum gä, wenn ihm am Morge vor däm dîner der Chopf oder der Buuch e chly hätti welle wehtue. Fascht het er im stille ghoffet, es chöm ihm de so öppis derzwüsche, oder es gäb de öppe no ne Lycht oder sünscht öppis, wo-n-er chönnti vorschütze. Aber bi allem däm het er sech de geng no müesse säge, das dîner wäri no der gringscht Chummer. Meh und meh het er gspürt, daß er kei freie Ma meh isch gsi und daß er sy Predig eifach nid eso chönni fertig bringe, wie-n-er het welle. Er het um nen andere Täxt uus müessen und sech dermit tröschtet, er chönn se de später wieder ufnäh. Aber mit däm het er sech wüescht verrächnet.

		Dä Zyschtig isch cho, der Däche Hummel isch zu ds Herr vo Wattewyls gangen und isch am Tisch zwüsche d’Jumpfer Françoise vo Wattewyl und d’Frou Oberschti von Erlach yne gsetzt worde, und vis-à-vis het er — der Oberscht Stuppa gha. Er het nüt gha z’chlage. I Zyt vo nere Stund het men ihm meh Liebeswürdigkeit erwise, als er mängisch i mene halbe Jahr erfahre het. Und das isch alles eso cho, so glatt und glimpfig wie uf mene gseiffete Brätt, und der lysischt Widerstand wär ihm vorcho wie ne Grobheit. Vo der Kapitulation vo däm neue französische Regimänt het me brichtet, wie wenn der groß Rat se-n-emel scho vor acht Tage bewilliget hätti, und doch isch i der Sach no nüt gange gsi.

		Der Däche Hummel isch na däm dîner heicho wie ne gschlagne Ma. Sy Predig über ds Wort: Niemand kann zweien Herren dienen, hätt er mit keier Zange 131 meh mögen us der Schublade usezieh. Wär nen i dene Tagen atroffe het, dä het ihm vo wytem agseh, daß ihm öppis lätz graten isch. Und die, wo sünsch mit ihm politisiert und über di französische Dienschte gwätteret hei, hei gar nid begriffe, warum er jitz undereinisch so luem isch. Underdessen aber het sech meh und meh ds Grücht verbreitet, der Däche Hummel heigi a der «Amazone», wie me damals d’Françoise vo Wattewyl z’Bärn gheiße het, der Narre gfrässe. Si sitzi alli Bott by-n-ihm i der Studierstube, me wüssi nume nid, ob är wältlech oder am Änd si no geischtlech wärde welli. Wär er nid en alte Ma gsi, so weiß kei Möntsch, was di böse Müüler no druus gmacht hätte. Di gröschti Freud a däm Stadtgschwätz hei natürlech die Lüt gha, wo einisch i ihrem Läbe vom Däche reproches, und die, wo vo der Françoise ne Chorb übercho hei.

		*

		Der Frou Oberschti Wendschatz ihri Roß hei scho rächt bös gha, wo si der Herr Seckelmeischter wieder ga Bärn zoge hei. Es isch sech no nid derwärt gsi, der Schlitte vürez’näh, aber grad Schnee gnue, für daß d’Gutschereder nid ring gange sy. Und derzue het es gschneit, und der Bysluft het der Schnee dür alli Fuegen yne gjagt, so daß es dem alte Herr rächt ufründlech z’Muet isch gsi. Chuum z’Bärn, het er allerhand Gschäft gfunde, wo uf ne gwartet hei, und nid wenig dervo hei sech meh oder weniger um di Regimäntskapitulation dräjt. Das het dem Herr Seckelmeischter no z’vollem der Luun verdorbe. Was het er da no sölle mitrede? — Dä «donners Bueb», der Töldi, het ne ganz us em G’reis use bracht. Was het er jitz dem Herr vo 132 Bostette sölle säge? Rumpelsurrig het er syni Papier erläse, und albeneinisch het’s ne gluschtet, der ganz Minggis i ds Kaminfüür yne z’wärfe, wil er doch gmerkt het, daß währed sym Ufethalt z’Hünigen i der Regierung allerhand vor sech gangen isch, wo anders usecho wär, wenn men ihn gfragt hätti. «Es isch doch e chätzers Gschicht», het er gseit, «me bruucht nume für nen Ougeblick der Rügge z’chehre, so profitiert öpper dervo. Was will i wette, si hei underdesse scho abgehärtet, wär a mym Platz söll Seckelmeischter wärde! Aber wartet nume, dir heit mi no nid dusse! E Willading isch zäjer als eso.»

		I däm Ougeblick chunnt me dem Herr Seckelmeischter cho säge, der Herr Däche Hummel möchti mit ihm rede.

		«Ach was», etwütscht’s ihm, «das fählt sech jitz grad no. — Nu, so mira!» Der Dächen isch mit tröschtleche Worten uf e Herr Willading zue cho, het gfragt, wie’s ihm gang und öb ihm d’Einsamkeit gruusam schwär falli. Und der Herr Seckelmeischter het i syr Antwort näb em Dank für das fründlech Interesse der Groll über die Lüt la vüre güggele, wo sech scho für nes Amt sunntige; wenn der ougeblicklech Inhaber numen es paarmal hueschti. Über alles mügleche het er sech verbreitet. Us Angscht, der Däche chönnti vo der Kapitulation afa brichte, het er ne mit mene ganze Schwall vo Gschäften überschüttet, wo der Herr Hummel gar nüt agange sy. Und der Däche, wo sünsch für sys Läbe gärn mit de Staatshöupter politisiert het, het hütt vo der sälige Frou Seckelmeischter gar nid chönne schwyge, für emel ja z’verhüete, daß der Herr Willading nen öppe no fragi, wie’s mit der Agitation gäge 133 französische Chriegsdienscht standi. So isch es du gscheh, daß di beide Herre hütt no rächt ordlech vom Seeleheil brichtet hei.

		I där sehr nützleche Beschäftigung isch se ds Herr Seckelmeischters Chrischtine mit der Mäldung cho störe, der Herr vo Bostette sygi da.

		Der Herr Seckelmeischter het sech grad chuum mögen ebha, nid mit der Fuuscht uf e Tisch z’houe. Trotz der Gägewart vom Herr Däche het er gseit: «O no! — Me bruucht nume d’Nase dür ds under Tor yne z’strecke, so het me scho a jedem Chuttefäcken eine.»

		E nu, het der Herr Hummel dänkt. Und wil ihm ds Zsämecho mit dem Herr vo Bostetten um nüt agnähmer isch gsi als dem Herr Seckelmeischter, so het er vo der Glägeheit welle profitiere. «Ja», het er gseit, «i will der Herr Seckelmeischter vo myr läschtige Gägewart befreie. Nüt für unguet. Au revoir, Herr Seckelmeischter.» I sy Chropf yne het er ab em hindertsi Komplimäntieren ergänzt: «Aber nid gäb de besserer Luun bisch!»

		Wo-n-er i sym Sitzläder d’Nächi vo der Türe gspürt het, het sech der Herr Däche majeschtätisch ufgrichtet, sech umgchehrt und isch — uf der Schwellen a Herr vo Bostette pütscht.

		«Aha, aha — das trifft sech ja famos, grad wie verabredet!» Mit dene Worte versperrt ihm der Ratsherr sy Wäg.

		Der Herr Däche stellt sech uf d’Syten und spreitet syni Händ uus, für der Herr vo Bostetten a sech vorby i d’Stuben yne z’la und seit: «Votre serviteur, Herr vo Bostette!»

		134 Aber der Herr vo Bostette probiert der Däche wieder i d’Stuben yne z’stoßen und seit: «Pardon, Herr Däche, i möcht Ech doch ersueche, no nen Ougeblick daz’blybe. Es wird Ech interessiere, z’vernäh...»

		«Nei, nei, nei, es anders Mal.»

		«Wohl, wohl, wohl. — Carpe diem.» Jitz hei si under der Türen e pas de deux tanzet und sech ynen und use gstoße, bis der Herr Seckelmeischter mit gschwullene Stirnaderen und chrampfhaft ballete Füüscht dasteit und seit: «Ja — ynen oder use! Es chunnt chalt yne.» Dem Herr vo Bostetten isch es underdesse glunge, der Däche wieder yne z’lotsen und nen in e fauteuil z’stoße. «Numen en Ougeblick!» Und du het er sech umgchehrt und zum Herr Seckelmeischter gseit: «Vous m’excuserez, Herr Seckelmeischter, aber es trifft sech eso guet, daß mer grad alli drei da bi-n-enandere sy.» Und dermit zieht er es Papier us em Sack, schlat mit der flache Hand druuf und fahrt furt: «Da hei mer d’Beschäärung. Was meinet Der, was i da heig? Der ganz Etat nominatif vo däm Regimänt, wo men is hütt über acht Tag wott abzwänge. Und wie-n-i gseit ha, so isch es cho: Colonel: M. Jean-Jacques d’Erlach, Lieut. Colonel: Jean-Louis de Muralt...» Di beiden andere Herre sy stumm i ihrne fauteuils gsässen und hei, wie wenn si us em glyche Model g’gosse wäre, d’Händ uf em Buuch gfaltet, was der Herr vo Bostette für en Usdruck vo sprachloser Etrüschtung agluegt het, währeddäm i Wahrheit e jede vo dene beide sech uf nen Uswäg bsunne het. Wo der Herr vo Bostette d’Lyschte vo de zuekünftige Kompagnie-Inhaber het abegläse gha, isch er es paar Schritt ufen und abe gloffen und du vor em Herr Seckelmeischter blybe stah mit der 135 Frag: «Was säget Dir jitz derzue, he?» Und wo-n-er kei Antwort übercho het, het er sech gäge Däche gchehrt und gseit: «Jitz isch es höchschti, aber o allerhöchschti Zyt, Herr Däche, daß Dir de Lüte vo der Chanzlen abe d’Ougen uftüet über das, was e reformierte Bärner sym Vatterland schuldig isch!»

		«Ja lueget, Herr vo Bostette», antwortet ändlech der Däche, «das isch gschwind gseit, aber es isch nid liecht z’mache. Me nimmt eim afange gar mängs übel...»

		Der Herr vo Bostette het ne nid la usrede. «Und das säget Dir mer, Herr Däche? Dir, wo z’Bärn soz’sägen alles chönnet düresetze? Dir, d’Verkörperung vo der Unbestächlechkeit? Allons, courage! Hütt isch Frytig, morn heit Der der ganz Tag no Zyt, e fulminante sermon usz’dänke, und Dir wärdet gseh: die Gschicht geit der Bach ab, daß me’s schöner nid chönnti wünsche. — Meinet Dir nid o, Herr Seckelmeischter?»

		«Tschia», seit dä, «es chönnti nüt schade.»

		Der Herr Däche het a sy wohlverwahreti Predig dänkt, wo-n-er mit so viel Geischt und Yfer agfangen und du vor de schönen Ouge vo der Jumpfer vo Wattewyl wieder in e Schublade versänkt het. Für emel z’zeige, daß es ihm am guete Wille nid gfählt heigi, seit er du: «I ha’s scho lang im Sinn gha; aber es wott mer nöue nid rächt vo der Hand. Settigs geit de gar förchterlech übel a, und da bsinnt me sech halt zwöimal für einisch.»

		«Aber, Herr Däche», eryferet sech der Herr vo Bostette, «wär söll de de Lüte d’Chuttle wäsche, wenn nid Dir? Weit Der öppe warte, bis d’Steine schreie? — Es isch allerhöchschti Zyt. Dir wärdet wohl o dervo ghört ha, daß di schöni Jumpfer vo Wattewyl, di sogenannti 136 Amazone, dem Stuppa i d’Hand arbeitet und de Lüte geit ga d’Chöpf verdräje. Und es schynt, si findi under üsne Gsinnungsgenosse no alti Narre gnue, wo sech vo ihrem charme löj la um e Finger lyre.»

		Der Herr Seckelmeischter isch mit sym Baß ygfallen und het gseit: «Es isch eifach unerhört. Me cha uf niemer meh zelle.»

		Der Herr Däche het derglyche ta, er heigi Bedürfnis na mene Spöimuetli, was ja im Wintermonet bi alte Herre scho cha vorcho, und isch vo eim Stubeneggen i andere gfahre.

		«Ja», het der Herr vo Bostetten underdesse zu mene neue Värs agsetzt, «me weiß würklech nümme, uf wän me sech no söll verla. Da hei mer’s schwarz uf wyß uf der Lyschte, daß Lüt, wo sech sünsch verschore hei, si wette nie der chly Finger härgä, für ihri Sühn i Frankrych la z’kapituliere, undereinisch se sälber chöme cho aschrybe. — I fragen Ech!»

		Der Herr Seckelmeischter het uf das abe der Ranggler übercho und i syne Papier umegnüelet, für la z’merke, daß er eigetlech schuderhaft viel z’tüe heigi. Der Herr Dächen isch en unwiderstehleche Freiheitsdrang acho. Mit dem Verspräche, er well sech’s no einisch überlege, ob es ratsam sygi, öppis vo der Chanzlen abe z’säge, het er sech epfolen und isch mit ungwaneter Bhändigkeit verschwunde. Und wo der Herr vo Bostette het Miene gmacht, no wyter wellen ufz’begähre, het der Herr Seckelmeischter afa derglyche tue, er müeß hütt no uf ds Rathuus abe. Der Herr vo Bostette het gseit, er well ne nid länger meh versuume, nume müeß er ihm jitz no öppis Wichtigs säge, und dermit isch er mitsamt sym Stuehl ganz a Herr Willading 137 zueche grütscht, het ne sogar uf der Bruscht bim Chleid gnoh, wie für ihm besser chönnen i ds Härz yne z’rede, und gseit: «Bi der Françoise vo Wattewyl geit de allerlei. I gloub, es wär guet, me würdi dert e chly ga der Umhang lüpfe, sünsch sy mer de bald näbenusse. Dir syd äbe scho e chly wohl lang z’Hünigen usse gsi. Es wird dert mängs abgehärtet, wo men im Rathuus nid ungstört cha brittle. Ihres salon isch der rendez-vous-Platz vom Stuppa und syne Lüte. Wei mer nid einisch zsäme nere-n-i ds Huus falle, wenn grad di rächti Societät bi-n-enanderen isch?»

		Der Herr Seckelmeischter isch nid grad erbouet gsi vo däm Vorschlag; er het geng dänkt, es chömm de no früech gnueg uus, daß der Berchtold Wendschatz sech um nes Offizierspatänt i Frankrych gmüeji. Aber uf der andere Syte het er sech gseit, er müessi luege, daß er wieder i Sattel chömi und daß me z’Bärn merki, daß me de no mit ihm müessi rächne. Drum isch er doch du druuf ygange, und me het sech verabredet, me welli no vor der nächschte Ratssitzung dä Überfall usfüehre. Uf das hi isch der Herr vo Bostette wohlzfride mit dem Resultat vo syr Visite heigange. Siegesgwüß het er sech uf di nächschti Wuche gfreut.

		Ganz anders der Herr Däche. Däm isch’s nid wohl gsi i syr Hut, wil er gseh het, daß er dür e Verchehr mit syr geischtryche neue Fründin über churz oder lang i di gröschti Verlägeheit cho chönnti. Ds Gwüsse het ne plaget, und wil er e brave, grade Charakter gsi isch, wo’s nid lang usghalte het i nere doppelzüngige Rolle, so het er sech gseit, er well us däm Ghürsch use, wie ender wie lieber. Ds Gschydschte wärdi wohl sy, er gangi a eim vo de nächste Tage zu der Jumpfer Françoise 138 und säg nere, sys Gwüssen erloub ihm nid länger z’schwyge zu dene Kapitulations-Umtriebe.

		*

		Im Chisetal isch es underdesse ganz still worde gsi. Zwüsche de blauschwarze Tannewälder innen isch e bländigi Schneedechi gläge. Da und dert het men öppen e Buur hinder sym Huus gseh holze; aber sünsch isch d’Gäged wie usgstorbe gsi. Numen einen isch im Schnee umegfahre, wie wenn’s ihm um ds Spaziere z’tüe wär: der Junker Berchtold Wendschatz. Er isch synen alte Lieblingsplätze nachegstriche, für se descht besser im Bsinne z’bhalte, und wo-n-es sech öppe grad troffe het, isch er i mene Burehuus ygchehrt und het de Lüte gseit, er well jitz i di wyti Wält, es gang allwäg de lang, bis daß er se-n-ume gseji. Dem eint und andere het er no öppis Bsunders gha z’säge. So isch er im Dessigkofe vor mene gwüsse Fueder Lade blybe stah und het dem Buur gseit: «Jitz ma’s aber nümme grecke, für d’Löcher i der Tanggelen obe z’plätze!» Das het me dem Buur nid zwöimal bruuche z’säge; das Holz isch am glychen Abe no wieder vor der Schloßsagi abgleit worde.

		Fründlecher isch ds Gspräch gsi mit dem Stulle-Hans Ueli. Der Junker het ihm der Gläis no einisch a ds Härz gleit und ihm du verrate, daß er vorheigi i frömde Chriegsdienscht z’gah. Da het aber der Stulle-Hans Ueli großi Ouge derzue gmacht. «Das wird öppe nid sy?» het er gseit. Und der Berchtold Wendschatz het g’antwortet: «Ja wolle, es mueß sogar. Es isch mer öppe nienehalb so liecht worde; aber wenn me gspürt, daß ein niemer meh rächt ma lyde, so isch es gschyder, 139 me gang.» — «E aber öppe doch nid!» meint der Buur. Aber der Töldi het trotzig gseit: «I weiß emel nid, mit was i das verdienet ha. Es dunkt mi albeneinisch, wenn es e grächte Gott im Himmel gäb, wie men eim’s i der Underwysig brichtet, so sötte die, wo sech druuf verla hei, de nid geng müesse hindenab näh und no derfür büeße, daß si e chly meh Härz hei für ander Lüt.»

		«Junker, Junker», seit da der Hans Ueli und leit dem Töldi sy alti chnochigi Hand uf d’Achsle, «da hätti jitze der Herr Oberscht sälig nid Freud dranne, wenn er’s ghörti!»

		«Ja nu», meint der Junker, «wenn my Vatter sälig no läbti, so wär’s nie so wyt cho.»

		«Das dänk wohl nid», het der Hans Ueli zuegä, «aber, daß es jitz anders usecho isch, git Euch no lang nid ds Rächt, üse Herrgott im Himmel z’verchlage. Är sälber, Är het’s o erfahre, was d’Möntsche sy. Heißt es nid i der Gschrift: ‹Er kam in das Seine und die Seinen nahmen Ihn nicht auf›?»

		Das het der Töldi ygsteckt, und wo-n-er dem alte Hans Ueli d’Hand zum Abschied gä het, isch es ihm gsi, er müeß ihm für das Wort no ganz apartig danke.

		«Ja», het ihm der Hans Ueli no einisch gseit, «vergässet das emel nid, Junker. I chönnt nid rüejig stärbe, wenn i dänke müeßt, Dir ganget nümmen uf Syne Wääge.»

		Der Junker het gspürt, daß wieder e Faden abgschnitten isch gsi, wo ne mit der gueten alte Zyt vo Hünige verbunde het gha, und jedes settigen Erläbnis het i sym Härz d’Bitterkeit no vermehrt.

		Im Schloß sälber isch es sit der Abreis vom Herr Seckelmeischter rächt fridlech zuegange. Es isch usgmachti 140 Sach gsi, daß der Junker Berchtold sys Glück als Offizier söll ga probiere. Und trotzdäm me dert ussen eigetlich wenig gwüßt het, öb es zu nere neue Kapitulation chömi oder nid, het me ta, wie wenn das sicher wäri, het dem Töldi sy Usrüschtung i d’Finger gnoh und gstudiert, wie me d’Sach well agryfe. Der Herr Seckelmeischter het nöue wenig Luscht zeigt, no einisch mit dem Oberscht Stuppa az’binde, nadäm ihm der Töldi vor nes paar Wuche mit sym Widerstand alles verderbt het. Er het syr Tochter bim Abreise no gseit, der Töldi söll jitz sälber luege, es gschej ihm rächt, wenn er jitz müeß erfahre, wie schwär men im Läbe vorwärts chömi ohni Protektion. So het me du würklech sälber müesse luege. D’Frou Kätheli het vernoh gha, daß d’Jumpfer Françoise vo Wattewyl Relatione gha het, wo scho mängem ds Töri ufta hei. Und wil me dür e Vetter vo Schöftle no wytuse mit nere verwandt gsi isch, so het sech d’Frou Oberschti gfragt, warum men eigetlech nid dervo sötti profitiere. Si het der Töldi schön usgstaffiert, damit syni natürleche Vorzüg emel de rächt zur Gältung chöme. Und derzue het si ne brichtet, wie me der wichtige cousine chönn Ydruck mache. Er söll de numen e chly resolut ufträtten und ja nid der Schüüchbündtel mache. Me het hinder em Rügge vom Herr Seckelmeischter ga Bärn gschriebe, für der Junker az’mälde, und sobald Bscheid cho isch, er wärdi am nächschte Mäntignamittag erwartet, isch der Töldi ufbroche.

		A däm sälbe Mäntigmorgen isch er ga Bärn yne gritte, het sys Roß im Willading-Stall versorget und het bim Großvatter z’Morge gässe. Was er vorheig, het er ihm nid gseit, wil er lieber mit dem Herr Seckelmeischter 141 vo dene Sache nümme het welle rede. Er het ta, wie wenn er nume wägen allerhand Kommissionen yne cho wär. Und der Herr Seckelmeischter het’s sowieso nid im Bruuch gha, dem Töldi z’säge, was är machi.

		Trotz der wenig zärtleche Stimmung, wo si drinne gläbt hei, sy di Beide sicher mit liechterem Härz vom Ässen ufgstanden als der Däche Hummel, wo sech hütt het ufgmacht, für der Jumpfer vo Wattewyl sys bidere Härz ga z’lääre.

		Wo-n-er i ds Vestibüle vo ihrem Logis ufe cho isch, het er grad gmerkt, daß da öppis vor sech geit. Me het ghöre loufe, und er het verschideni Hüet und Mäntel gseh dasumeligen und isch rächt verwunderet gsi, wo men ihm trotzdäm gseit het, er söll numen ynecho, d’Jumpfer vo Wattewyl syg allei.

		Jitz mueß me nämlech wüsse, daß sech sit nere gwüsse Zyt um di vielbewundereti Amazonen e sogenannti cour d’amour het bildet gha, e harmlosi Machetschaft, wie si ds sältmal bi fêtierte Dame geng öppe vorcho isch. D’Jumpfer vo Wattewyl, wo sech grüüslech gärn dermit amüsiert het, ihri junge Verehrer am Bändel umez’füehre, het sech gar guet gfallen i der Rolle vo nere Chünigi und isch no so gärn druuf ygange, wo nere-n-öpper us der Jungmannschaft d’Idee gä het, si söll sech so ne Hof organisiere. Si het sech e Hofrat ernennt, wo bi dernah Glägeheite der maître de plaisir gmacht het. Als erschte Chammerherr und Presidänt het e Herr Steiger vo Rolle funktioniert, und wyters hei e Herr Wurschtebärger, e Herr Stürler und zwee Herre Stäck derzueghört. Zwee jungi Wattewyl hei als pages dienet, und sogar e Hofprediger 142 het si gha, ne junge Theologiestudänt. Für hütt het me sech gfreut, der Junker Wendschatz vo Hünigen am Hof z’epfah und allerhand Gspäß mit ihm z’trybe. Wo du anstatt dem Junker der Däche Hummel agrückt isch, het sech der ganz «Hof» in e vertiabli Hofstube zrüggzoge, für z’warte, bis di hochwürdigi Visite um nes Numero wyters sygi.

		Ds salon vo der Chünigin isch gäge Wybermärit use gange. Es isch so fründlech gsi, wie-n-es hinder de Butzeschibli i nere Stuben öppe het chönne sy. Warm isch es emel gsi vo mene große Chachelofe här, und ds ameublement isch für di damalige Verhältnis rächt komfortabel gsi. D’Jumpfer vo Wattewyl het sech’s uf mene breite Ruehbett la wohl sy, der Arm uf d’Lähne gleit und mit fründlechem Interesse glost, was der Herr Däche nere brichtet het. Solang si uf ihre schöne schwarztuechige Rock abegluegt und derzue öppen a ihrer ceinture oder am große wyße Spitzechrage gniffelet het, isch dem Herr Däche sy Red gloffe wie ne Brunne. Aber, wenn er nere z’ärnscht worden isch, so het si de plötzlech ihri Ougen ufgschlagen und nen eso agluegt, wie wenn si wetti säge: «Gället, Herr Däche, grad eso ärnscht isch das nid gmeint?» Si het ihm alles zuegä, und de, wenn er gmeint het, er heig nere großen Ydruck gmacht, so het si de afa losgä und ihm alles wieder dürta. So hei si öppen afangen e halb Stund zsäme gredt, da ghört me wieder öpper i ds Vestibüle cho, und di Chammerherren i der Hofstube hei sech scho gfreut, es sygi der Junker Wendschatz. Aber wo si dür e Türspalt i ds Vestibüle güggelet hei, sy si wieder hinderegschossen und hei sech no stiller gha als vorhär. Es sy wahrhaftig der Herr Seckelmeischter 143 Willading und der Herr vo Bostette gsi, wo sech schlächt und rächt dür ds Meitli hei la amälde. Wo si di Hüet und Mäntel hei gseh dasumelige, het der Herr vo Bostette der Seckelmeischter a sym Radmantel zupft und druuf dütet. Aha, hei si dänkt, di Näschteten isch bi-n-enandere. Und für emel ja keine la z’etwütsche, sy si mit dem Gwicht vo ihrer Ratsherre-Verantwortlechkeit hert hinder em Meitli här i ds salon ynebroche. Weder d’Jumpfer vo Wattewyl, no der Herr Däche hei nume Zyt gfunden, ufz’stah und sy so i ihrem heimelige tête-à-tête ganz unvermuetet überfalle worde.

		«Aha, so so, mhm — scharmant, scharmant!»

		Vo dene drei Herre het scho sit der letschte Visite bim Herr Seckelmeischter keine meh dem andere trouet; aber jitze, wo ds gägesytige Mißtroue villicht i ds höchschte Mäß cho isch, het sech e jede dopplet Müej gä, di beiden andere mache z’gloube, er sygi der unerbittlechscht Gägner vo de Franzose. Der Herr Seckelmeischter und der Herr Däche sy beidi uf de Dörn gsässe, wil si gförchtet hei, d’Jumpfer vo Wattewyl chönnti öppis meh sägen als nen agnähm wär, und drum hei si, was ds Züüg het mögen erlyde, afa brichte.

		«Das isch Sukkurs im rächten Ougeblick», het der Herr Däche zu syne Fründe gseit, «i bi äbe dranne, der Jumpfer vo Wattewyl di große Gfahre darz’lege, wo der französisch Chriegsdienscht üser Republik chönnti bringe.»

		«Ganz rächt, Herr Däche», het der Herr Willading ygsetzt, «i hoffe, di Müej sygi nid verschwändet.» Und du het der Herr Seckelmeischter afa losgä über di französischi 144 Politik, wie wenn er vor em Große Rat stüend, und wil es ne dunkt het, i den Ouge vo der Amazone trybi e gwüssi Verwunderung, wenn nid gar Schadefreud — die Schadefreud, wo me dermit zueluegt, wenn öppen e Gstabi uf nes Zybi chunnt — ihres Wäse, so het er sech je länger descht meh eryferet. D’Jumpfer vo Wattewyl het sech chöschtlech amüsiert, mit allerhand Widersprüch di drei Herre versuumt und währed allem däm geng d’Ohre gspitzt, für z’lose, was öppen im Vestibülen usse gangi.

		Und währeddäm da inne politisiert worden isch und di drei alte Herre sech je länger descht meh i d’Amazone verschamariert hei, isch der Junker Berchtold Wendschatz a der Vestibületür vo de Chammerherren abgfasset und i d’Hofstube gfüehrt worde. Zerscht het er’s für bari Münz gnoh, wo si-n-ihm gseit hei, er sölli da e chly zu ihne cho warte; der Herr Däche Hummel machi der Jumpfer vo Wattewyl juscht e seelsorgerlechi Visite. Aber gäb’s lang gangen isch, isch ihm dä Handel verdächtig worde, und geng meh het er sech gfragt, warum eigetlech di junge Herre da ihn a der Tür epfange heigen und sech als die ufspile, wo alleini ds Rächt heige, öpper bi der Jumpfer vo Wattewyl yz’füehre. Und wo si du gar no agfange hei, nen usz’frägle, was er eigetlech by nere well und sech völlig eso als protecteurs ihm ufgschwätzt hei, isch ihm das Tue z’dumm worde.

		«Was weit dir eigetlech mit mer?» het er gfragt und het sech gstellt, wie wenn er sech vo ne wetti losmache. «I chume zur Jumpfer vo Wattewyl. I bi zue nere-n-yglade; und der Räschte geit euch gar nüt a. I weiß nid, was dir da für ne Komedi uffüehret.»

		145 Da seit eine, vo dene Chammerherre zum Herr Steiger vo Rolle: «Herr Presidänt, i beantrage, dä Petänt für hütt vo der Lyschte z’strychen und ne z’verschicke.» Und wo der Junker Wendschatz Miene macht, sy Wäg zur Chünigin sälber z’sueche, so befiehlt der Herr Steiger, d’pages sölle di beide Türe bsetze. Aha, het der Junker dänkt, isch das so gmeint? I will euch scho zeige, wär de der chürzer zieht, wenn’s uf Gwalt söll acho. Mit däm isch üse höchgwachsene Junker vo Hünige gäge di hinderi Stubetüre, het mit syr große Hand der page, wo-n-ihm der Wäg versperrt het, vornen a der Bruscht packt und nen i d’Stuben use gschosse. Jitz het’s en allgmeinen Ufruehr gä. Der ganz «Hof» isch dem Junker dür d’Türen uus nache, i ds fyschtere Gängli, wo d’Hofstube vom salon trennt het, und es halb Dotze Händ hei uf allne Syte probiert, ne z’packe. Aber der Töldi het sech gleitig wie ne Chatz losgwunde, der nächscht mit mene wüetige Fuuschthieb i Holzchrumen ynegworfe, d’Türen ufgrissen und isch mit blankem Dägen i ds salon ynegsprunge. Me cha sech dänke, daß das nid ohni Lärmen abgangen isch. D’«Chünigin» und di drei alte Herre sy im erschte Chlupf ufgschosse, und der Herr Däche wär bi mene Haar no über ne Schämel übere trohlet, wo hinder ihm gstanden isch. Das isch alles so gleitig gange, me hätti nid drü chönne zelle vom erschte Lärme, wo me ghört het, bis zum Ougeblick, wo der Töldi mit sym blanke Schwärt z’mitts i der Stube gstanden isch. Hätti nid d’Jumpfer vo Wattewyl abgwehrt, so hätt’s no ne bluetigi Affäre gä, vo wäge di ganzi Hofgsellschaft het underdessen o vo Läder zoge gha. Der Herr Seckelmeischter isch 146 chrydewyß gsi und het nid gwüßt, söll er der Töldi bim Chrage näh oder was sünsch. Aber d’Jumpfer vo Wattewyl het sech zwüschenyne gstellt und ’s ganz rüejig la gscheh, daß der Junker Wendschatz sy Dägen i di linggi Hand gnoh und uf di schöni wyßi Hand vo der Amazone nes ehrerbietigs Müntschi placiert het.

		Uf ne gschickteri Manier als eso, hätt sech der Töldi bi der Jumpfer vo Wattewyl chuum chönnen yfüehre. Daß er mit ihrne Chammerherren e chly ruuch umgangen isch, het se numen amüsiert. Si het scho währed dem ganze Gspräch mit ihrnen Interpellante sech uf e Momänt gfreut, wo de der Junker Wendschatz als Bewärber um nen Offiziersstell wärdi z’mitts i di Visite trohle. Daß sech der Junker mit sym Dryfahre nume no ne Stei i ds Brätt ta het, het me du gseh us den erschte Wort, wo d’Jumpfer vo Wattewyl a Herr Seckelmeischter grichtet het. Si het, währed di junge Herren ihri Däge wieder versorget hei, der Berchtold mit sym Stiefgroßvatter konfrontiert und zu däm gseit: «Dir wärdet mer zuegä, Herr Willading, daß es schad wär, e settigi jungi Chraft z’Bärn uf em Pflaschter z’la. I chan Ech Eue Großsuhn vorstellen als zukünftigen Offizier au service de sa Majesté le roi de France. — Der Herr Stuppa het vom Junker Berchtold, wo-n-er ne bi Euch gseh het, der bescht Ydruck übercho und gseit, er wärd ihm es Patänt verschaffe. Dir sälber, het er gseit, schynet ihm gar nüt dergäge z’ha, daß der Junker Wendschatz i das neue Regimänt yträtti.»

		Mit allem andere hätti sech der Herr Seckelmeischter no welle zfride gä, aber das letschte, wo d’Amazone vor em Herr Dächen und vor em Herr vo Bostette zum Beschte gä het, isch ihm doch du höllisch 147 unagnähm gsi. «Nüt dergäge! nüt dergäge!» het er gseit. «Was söll i säge, was chan i mache, wenn der Junker sech’s i Chopf ta het, i französische Dienscht z’trätte? Wenn er sy Säligkeit da drinne gseht, so söll er mira gah, i weiß nid, warum i mer geng sötti la säge, i gönn ihm’s nid. Er wird de no früech gnue ygseh, daß me’s guet mit ihm gmeint het.»

		Vo den andere het der Herr Däche zerscht wieder Wort gfunde. «Junker, Junker», het er gseit und derzue der Zeigfinger i d’Luft ufe gstreckt, «bsinnet Ech, was Der machet! Es wäri doch schöner, z’säge: Patriae inserviendo consumor, statt Galliae inserviendo.»

		Das isch es grad gsi, was me dem Junker Berchtold no het müesse säge, für di ganzi Bitterkeit vo sym Härz wieder machen ufz’läbe. Isch es öppe nid sy erschte Troum gsi, daheim z’blyben und den Ideale vo sym Vatter neus Läbe z’gä? Scho het er agsetzt, für losz’bräche, und e schwäri Chlag gäge sy Großvatter isch ihm uf der Zunge gläge, fertig wie ne Bolz uf der gspanneten Armbruscht, da leit ihm d’Jumpfer vo Wattewyl di linggi Hand uf en Arm und macht mit der rächten e geste, wie wenn sin-n-ihm wetti ds Muul verha. Mit menen eigetümlech feschte Blick het si beidi Parteie zum Schwyge zwunge. Me het gseh, daß bi nere wyteren Erörterung vo der Sach nüt meh Gschyds würdi useluege. Di drei alte Herre hei o nid wyters begährt mit der Amazone z’politisieren und hei sech mit aller schuldige Höflechkeit verabschidet. D’Jumpfer vo Wattewyl het ihre Hof furtgschickt und der Junker yglade by nere Platz z’näh, bis der Herr Oberscht von Erlach chömi, däm si ne de het welle vorstelle. Eigehändig het si-n-ihm sy Spitzechrage, wo 148 im Kampf mit de Chammerherren isch verrisse worde, wieder zwäggstichlet, und der Junker Berchtold het derby Glägeheit gha, di urwüchsigi Schönheit vo syr neue Fründin us nächschter Nächi z’bewundere. Das isch ihm öppis eso Neus gsi und het ne so möge, daß er drob völlig vergässe het, mit welen uheimelige Blicke di junge Herre vom «Hof» zur Stuben uus sy. Die mit ihrer Narretei und di cholderigen alte Herre het er gäge sech gha, das het er wohl gspürt, und es isch ihm nid agnähm gsi. Mit descht größerer Freud het er sech der Fründschaft vo der Jumpfer vo Wattewyl ergä. Bis jitz het er no nie Glägeheit gha, der fründschaftlech Verchehr mit nere Frou, wo ihrem ganze Wäse nah no früsch und jung, dem Alter nah aber ihm öppen um zäche Jahr überläge gsi isch, i sym ganze Zouber z’chüschte. Ihm isch i däm Ougeblick e ganzi wyti herrlechi Wält ufgange, wo-n-er nume no gar nüt dervo het gmerkt gha. Es het ne dunkt, er möcht ewig da sitzen und brichte. D’Amazone het sech gschine z’interessiere, für was er nere-n-erzellt het und het uf alles en Antwort gha, und wil si ne fründlech agluegt het, isch es dem Junker Berchtold vorcho, wie wenn er nere bsunderbar gfiel. Härz und Muul syn ihm sperrangel ufgange, und d’Jumpfer vo Wattewyl het in ihm chönne läse, wie i menen amüsante Buech.

		Nume z’früech isch dem Junker du der Oberscht von Erlach agrückt. Dä het ihm aber uf sy Art nid minder gfalle. Afangen isch es e große schönen und soignierte Herr gsi, wo sech trotz syr Größi so liecht und glatt bewegt het wie ne Dame. So ne schön dressierte Schnouz und Chnebelbart het gwüß i der ganze 149 Stadt Bärn sünscht niemer gha, nid z’rede vo de wüelige länge Haar, wo wie ne Leuemähnen uf di breiten Achsle gfalle sy.

		D’Jumpfer vo Wattewyl het ihre protégé dem Oberscht vorgstellt und gseit, das wär jitz dä jung Ma, wo o no gärn mit nach Frankrych chäm.

		Der Oberscht het ne gschouet, aber nid drü Wort verlore. «Un morceau de papier, s’il vous plaît», het er zur Jumpfer vo Wattewyl gseit, «et une plume.» D’Amazone het Schrybzüüg bracht, und der Oberscht het es paar Wort gschribe, Sand drüber gschüttet und dem Junker der Zedel gä: «Apportez ce billet au capitaine Daxelhofer, mais sans délai — filez!»

		Der Junker het nume nid rächt gwüßt, wohi und zu wäm. Aber er het nid dörfe frage. Artig het er sech epfolen und isch abgschobe. I syr glückleche Hascht het er nid gmerkt, daß ihm d’Franse vom Tisch-tapis am Dägegriff bhanget isch, und hätti bi mene Haar das tapis mitsamt dem Schrybzüüg abegrisse. «Hee!» het der Oberscht brüelet und ne no grad möge stelle, bevor alles am Bode gsi isch. Der Berchtold het sech verexcüsiert und isch verschwunde. Bald het er öpper gfunde, wo-n-ihm het chönne säge, der Houpme Daxelhofer wohni im Marzili unde. Mit dem Muet und der Freud vo mene Möntsch, wo druff und drannen isch, öppis z’wärde, isch er der Wybermärit ab und gäge ds Marzilitor zue. Da chömen ihm im Ängpaß zwüschem Gärberegraben und der Inselgaß zwee vo dene «Chammerherren» i Wäg. Si hei oben und unden a der Gaß Wachtposchten ufgstellt gha, für nen abz’fasse, wenn er de öppe hei well zum Großvatter. Er söll mit ne cho, si heige mit ihm z’rede, het’s gheiße. 150 Aber der Junker het gseit, für hütt heig er vo där Lölerei gnue, si söllen ihm de nes anders Mal ihri Flouse cho vormache. Underdessen isch nöue gaßuuf und gaßab pfiffe worde, und gäb daß er di zwee los worden isch, het er der ganz «Hof» um sech ume gha. Scho het er d’Hand am Dägegriff gha, für sech Luft z’mache, da hei si-n-ihm abgwunken und gseit, däwäg gang’s nid. Der Herr Steiger vo Rolle isch ihm i Wäg gstanden und het ihm erklärt, so mir nüt, dir nüt laj er sech nid am Chrage näh. Di Sach müeß mit dem Stoßdägen ustreit sy. Am Mäntig am Morgen am sibni find er ne de im Grabe zwüsche der Hohliebi und dem obere Tor. Er söll für Züge luege.

		Der Junker Berchtold isch e chly verläge gsi. Aber er het sech zsämegnoh und derglyche ta, es syg ihm grad glych. «Guet», het er gseit, «es söll nid fähle, aber de z’grächtem.»

		«Ja, z’grächtem», het der ander gseit, und du sy si ihrer Wääge gange.

		Däm guete Töldi sy d’Ydrück vo däm Namittag e chly wohl stotzig cho, und d’Gedanke syn ihm drunder und drüber gange, wo-n-er der Münzrain ab gloffen isch. Das isch jitz öppis anders gsi als ds Läbe z’Hünige, wo me für jedes ungwaneten Erläbnis emel e Monet Zyt gha het, fürs z’verwärche. Jitz het er gspürt, daß er im Bach isch und daß der Zug ne nimmt, gäb wohi, das het er sech nid trouet z’errate. Undereinisch isch er vor ds Herr Daxelhofers Huus gstande, und ohni sech zerscht no z’bsinne, was er eigetlech welli säge, het er der Türchlopfer a d’Türe la falle, daß es dür e Gang hindere donneret het. Er isch in e heimeligi warmi Stube gfüehrt worde. Am einte 151 Fänschter vornen isch e große schöne Ma gsässen und het uf mene schwäre, eichige Tisch Tubak gschnätzlet. Längi pächschwarzi Haar syn ihm über d’Achsle vüre ghanget und hein es regelmäßigs Gsicht vo stränge Zügen ygrahmet. Wo-n-er der Töldi gseht ynecho, isch er ufgstanden und het ne höflech grüeßt. Sobald er der Zedel vom Oberscht von Erlach i de Hände gha het, isch er wieder abgsässe, het der Junker o gheiße sitzen und ne du mit höch ufzogenen Ougsbraue gmuschteret. «So, so», het er gseit, «Dir weit mit is ga Paris yne. Aber...» underbricht er sech undereinisch, «syd Dir nid der Großsuhn oder mira Stiefgroßsuhn vom Seckelmeischter Willading?»

		«He wohl.»

		«Jä, was seit de dä derzue?» Di Frag het der Houpme Daxelhofer hübscheli, mit vorgstreckte Läfzge gstellt und derzue no di linggi Hand wie nes Schüüchläder näbe ds Muul gha. Und derby het er syni graublauen Ouge zwüschem Berchtold und dem Egge bim Ofe la spile. Jitz erscht etdeckt der Junker, daß dert hinden en alte Herr i mene fauteuil sitzt und d’Düüme dräjt. Er het öppis vor sech ane brümelet, wo me nid rächt het chönne verstah. Der Herr Houpme het der Finger vor ds Muul gha, für dem Junker z’säge, er söll schwyge. Jitz ghört me vo dahinde vüre: «Alls louft dervo, zletscht blybt de nüt meh als di alte schittere Lüt, Wyber und Chinder. Sünd und schad isch es für di ganzi schöni Jungmannschaft, aber wär fragt da no dernah? Denen isch es glych, wenn’s mit dem ganze Land bachab geit, wenn si numen ihres Vergnüege hei!» Der Herr Houpme het sym junge Gascht gä z’verstah, si wellen ufe. Er het 152 nen in en anderi Stube gfüehrt, wo-n-es bitterchalt isch gsi, und, währeddäm er het agfangen es Kaminfüür amache, het er dem Berchtold gseit, si welle lieber hie zsäme brichte, daß sech der Papa nid meh müessi ergeren als grad nötig sygi.

		«La gschoue», het er gseit, «zeiget jitz grad, was Der chönnet. E Soldat mueß sech wüsse z’chehren im Läbe!» Dermit het er ihm es tannigs Schyt zuegschoben und ihm e Gertel i d’Hand drückt, er söll Spän mache. Der Töldi isch für so öppis nid ungschickt gsi und het gholzet, daß d’Sprossen umenander gfahre sy. Derwyle het der Herr Houpme Füür gschlage, der Zündtschwumm i di reinschte Spän ynegleit und mit syne dicke Pfusibacke ds Glüetli zur Flammen ablaset. Zwüschenyne het er sym junge Lütenant erzellt, sy Vatter tüej gar schuderhaft ufbegähre, daß är vo ihm ewäg i frömde Dienscht well. «Aber, was söll i hie z’Bärn grupe? — Pfuh, pfuh, pfuh — ä pfy Tüüfel! Byßt das ein i den Ouge — isch öppe d’Falle no nid offe? — Es isch o i aller liebe Gottswält z’Bärn nüt los, und wenn i sötti warte, bis daß i z’Burgeren agnoh bi und ändlech öppen uf nes Pöschtli chume, so bin i de en alte Gritti. Me mueß halt gah, so lang me jung isch.»

		Jitz het der Junker Berchtold o afa brichte, wie-n-es ihm ergange sygi und wie-n-ihm’s der Großvatter gmacht heigi. Ds einzige, was ihm würklech e chly schwär gmacht heigi bim Etschluß, sygi das gsi, daß sy Stiefmuetter Angscht heigi, si chöme de da ganz i d’Händ vo de Katholiken und chönnte de a mene schöne Tag gäge Gloubesbrüeder müessen i ds Fäld rücke.

		«Da macht sech d’Frou Wendschatz unötige Chummer», 153 seit uf das hi der Houpme Daxelhofer. «Afange steit es i der Kapitulation ganz usdrücklech, daß si-n-is nid dörfe gäge Reformierti füehre. Und sötte si’s doch einisch probiere, so sy mir de o no da, i bin Ech guet derfür. Es Regimänt Bärner füehrt me nid i der Wält ume wie ne Truppele Schaf. Es cha’s jitz halt üsnen Alte nid, wenn si gseh, daß mir is daheim längwyle. Me sött sech geng für alles interessiere, wenn me scho niene voruus gseht, daß men öppen o einisch derzue chömi, o öppis mitz’rede.»

		Di Beide hei sech bald rächt guet verstande. Der Junker Berchtold het Vertroue gfasset zu sym neue Befählshaber, und dä het o wohl gläbt a sym Lütenant. Hätte si sech scho länger gkennt, so wär dem Herr Daxelhofer ufgfalle, daß der Junker mit öppisem hinderha het; aber so het er jedi Verlägeheit vom Berchtold für Schüüchi gnoh und dänkt, die wärd ihm de scho vergah, wenn si de us em glyche Hafe müesse d’Fäldsuppen ässe.

		Aber, z’gueter Letscht, wo der Töldi wieder het welle gah, het er en Alouf gnoh und sym Houpme bychtet, daß er mit dem Herr Steiger vo Rolle Händel heigi und was ihm da für e nächschte Mäntig warti. Er het sech nid vorgstellt gha, daß das bim Herr Daxelhofer so übel wärdi agah.

		«Was?» het ne dä agschnouzt, «Dir fat nöue guet a! Es isch der Momänt, öppis eso ga az’stelle, wenn me sech juscht für nes Patänt aschrybt.»

		Der Töldi isch dagstande wie ne bschüttete Pudel und het für sich o dänkt, das faj guet a. Chuum heig me sech glehrt kenne, gäb’s schon e Rüffel. Der Houpme Daxelhofer het en Ougeblick gschine nachezdänke, 154 und du het er undereinisch a Bode gstampfet und ergerlech gseit: «Sapperlot! — Loset, Dir syt mysex e dumme Kärli. Wenn Ech das uschunnt, so heit Dir Eues Patänt gseh!»

		«I ha’s gwüß nid muetwillig gsuecht», seit der Junker, «aber i han ihm doch aständigerwys nid chönnen ertrünne.»

		«Me mueß halt settigem wüssen uswäg z’gah. Natürlich mueß es jitz usgfochte sy. — Chönnet Der fächte?»

		«E chly scho.»

		«Ja, e chly! — Mit däm isch es nid gmacht. La gseh! Mer wei grad luege, was Der chönnet.»

		Mit däm isch der Houpme zur Stuben uus und bald druuf mit zwöine Rapier wieder umecho. Er het der Töldi gheiße der Huet ufsetzen und ne mit sech i Garten abe gfüehrt. Und dert het er sym junge Lütenant e Fächtlätzge gä, wie dä no keini het erläbt gha. Der Houpme het mit ihm ufbegährt und ihm nüt Guets welle verheiße für sys Duell. Aber er het nid lugg gla, bis er ihm syni uwatlige Hieben und Paraden e chly het verbesseret gha. «Hieb hättet Der no ne guete», het er gseit, «aber d’Houptsach isch, daß Der ne de o zueche bringet!»

		Der Junker Wendschatz het der Ydruck gha, der Herr Daxelhofer tüej sech über der Sach no meh ergelschteren als är sälber und het sech afa frage, öb es ächt am Änd doch de no ärnschter zuegang, als är sech’s vorgstellt heigi. Erscht jitzen isch es ihm rächt klar worde, daß das dumme rencontre mit dem Herr Steiger für ihn eigetlech es neus Mißgschick i sym Läbe bedüti, und e bösen Ingrimm het nen afa packe. Nu ja, 155 het er dänkt, wenn mer doch de grad alles i Wäg cho mueß, so wehren i mi halt de myr Hut so, wie’s mir gfallt. Öb’s de na der Regel sygi oder nid, i houe halt dä Kärl z’Schande, und wenn grad alles drüber z’Grund gieng. Der Houpme Daxelhofer het i ds Junkers Usfällen afa merke, was für Gedanke sys Bluet i Bewegung bracht hei. Fascht het er no Müej gha, ihm begryflech z’mache, daß no für Sekundante müessi gsorget sy und daß me no allerhand müessi verabrede. Däm allem het der Junker nüt dernah gfragt. Hätt ihm’s nid der Houpme gseit, so hätt er di ganzi Machetschaft für ne dumme Firlifanz gnoh und sech ybildet, är chönni mit syne chreftigen Arme der Herr Steiger und sy ganzen Ahang chrüzwys i d’Pfanne houe. Aber jitz het er gmerkt, daß er sech da i öppis müessi schicke, wo nen aständige Möntsch nid d’Weli heigi, sech’s la z’gfallen oder nid.

		Der Houpme Daxelhofer het sech bis zu däm Mäntigmorgen e Hundsmüej gä, für d’Sach i d’Ornig z’bringe, het sich sälber als Sekundant anerbotte, trotzdäm er gwüßt het, daß das für ihn di unagnähmschte Folge ha chönnti, het mit sym Lütenant druuflos exerziert und alles Nötige für ihn verabredet.

		Am Frytig, wo zwüschenyne gfallen isch, isch im Große Rat d’Kapitulation für ds Regimänt Hans Jakob von Erlach beschlosse worde, und der Oberscht Stuppa het mit der Organisation no am glyche Tag agfange. Bis dahi het niemer nüt vo däm Duell gseit; aber chuum isch ds neuformierten Offizierskorps under sich enandere neecher cho, so het me bald da, bald dert öppis gmunklet, und hätt me nid usgstreut, es sygi um acht Tag verschobe, so wäri gwüß di ganzi Gsellschaft 156 uf em Kampfplatz erschine. Under de wenigen Ygweihten isch d’Jumpfer Françoise vo Wattewyl gsi, und die het sech’s nid la näh, a däm Mäntigmorge mit ihrne pages in e Wehrgang vo der Stadtmuuren ufez’stägere, us däm me dür ne Schießscharten i Graben abe gseh het, wo der Zwöikampf het söllen ustreit wärde.

		Es isch e trüebe Wintermorge gsi. Eitönige Näbel isch über de Böume gläge, und um d’Stadt umen isch alles wie usgstorbe gsi. Schnee isch no keine gläge, aber di chlyne Gülle sy liecht gfrore gsi, und di dünnen Yschplättli hei under de Füeße vo dene junge Herre gchräschlet, wo sech, mit wyte Mäntel vermummelet, dür ds obere Tor usegschliche hei, währeddäm anderi mit de Wächter brichtet hei, für se hinder ds Liecht z’füehre. Der Junker Wendschatz und sy Houpme sy di erschten uf em Platz gsi. Urüejig sy si im Schanzegraben uuf und nider gloffe, für sech e chly z’werme, und scho sy si uf d’Idee cho, di andere welle se-n-am Änd für e Narre ha, da winkt öpper vo der Stadtmuuren abe, und wo si luegen und neecher gange, erchenne si d’Jumpfer vo Wattewyl, wo dem Junker «courage» zuegrüeft het.

		«A däm fählt’s nid», het der Junker ufegrüeft. Es isch ihm nid ganz glychgültig gsi, wär bi sym erschte Waffegang zueluegi; und er het sech im stille gseit, es söll niemer Grund ha, ga z’brichte, daß der Junker Wendschatz nid sy Ma gstellt heigi.

		Es isch nümme lang gange, so isch der Herr Steiger mit syne Lüte cho. Me het d’Wachen ufgstellt, d’Waffe vergliche, und du hei uf ds Gheiß vom Unparteiische di beide junge Herren ihri Überchleider 157 abgworfe, sech i Positur gstellt und uf ds Kommando gwartet.

		Chuum het der Unparteiisch ds Zeiche gä, so isch üse Junker vo Hünige wie wild über sy Gägner härgfalle, und es het wenig gfählt, so hätt er nen im erschten Alouf verhoue. Aber jitz syn ihm der Unparteiisch und d’Sekundanten i Arm gfallen und hei afa proteschtiere, das gangi nid däwäg, me sygi nid uf mene Tanzbode, wo me mit Stuelbei syni Händel usmachi. Der Houpme Daxelhofer het sech für e Junker gwehrt. Eis Wort het ds andere gä, me het sech wüescht gseit und ändlech di gröschti Müej gha, zu mene zwöite regelrächte Gang az’setze.

		Wieder het’s gheiße: Los! Und jitze het der Herr Steiger, nadäm er d’Art vo sym Gägner errate gha het, äbeso gleitig losgä wie vori der Junker Berchtold. Im erschten Alouf sy si ufenandere prallet, und gäb daß der Hüniger het chönne zuehoue, het er gspürt, wie sy Stoßdägen uf d’Syte fahrt, und zu mene zwöiten Usfall isch er nümme cho, wil d’Waffe vo sym Gägner nen i däm Ougeblick uf der Bruscht troffe het und ihm under der Hut gäge di rächti Achslen ufe gfahren isch.

		Der Houpme Daxelhofer isch derzwüsche gfahren und het ufbegährt, es gangi nid mit rächte Dinge zue, das syg e verfluechti Holzerei, das sygi syr Läbtig nid gfochte. Aber di anderi Partei isch ihm nüt schuldig blibe. Mit mene settige Dröscher wie der Junker eine sygi, söll der Gugger reglemäntsmäßig fächte. Der Töldi isch underdessen uf ne Härdhuufen abgsässen und het sech ds Hemli uf der Bruscht ufgrisse, und wil er über und über verblüetet gsi isch, het es böser usgseh, als es gsi isch. Der Houpme Daxelhofer het ihm 158 d’Wunde zuedrückt und ne gfragt, öb’s ihm schlächt sygi. Aber der Junker het numen Ougen und Ohre gha für d’Gägepartie, und wil die mit sym Sekundant zangget und reschpäktlos gredt hei, isch er geng ufgregter worde. Der Houpme het ihm zwüschenyne zuegredt, er söll sech still ha. Da fallt uf der andere Syte ds Wort «Pypäpel». — Das ghöre, ufschießen und mit blankem Dägen uf syni Gägner losfahre, isch eis gsi. Alli Däge sy us de Scheide gfloge, und der Junker Wendschatz het um sech ghouen und gstoche, wie wenn alles zsäme z’Hudels und z’Fätze müeßt. O der Houpme Daxelhofer isch mit sym Däge drygfahre wie ne Muni i ne Chrishuufe, und der Himmel weiß, was no druus worde wäri — alli zsäme sy wie bsässe gsi — hätti nid di schöni Zueschouerin vo der Ringmuuren abe grüeft, si sölle mache, daß si furtchöme, me chömi us der Stadt.

		Jitz isch men usenandere gstobe. Der Houpme Daxelhofer het der Junker fescht under en Arm gnoh und uf Umwääge zu sich hei gfüehrt. Dert het er ne ghörig gwäschen und la verbinden und ihm derzue vätterlech-fründschaftlech wüescht gseit, daß er sech nid besser mög ebha als eso. Er chönni jitz de öppis lehre vo Manieren und contenance, wolle bim Donnerli! So tüej me nid.

		«Und jitz der Herr Willading!» het er wyter gschmählt, «was wei mer jitz mache mit däm? Wenn er na-n-Ech fragt?»

		«Was isch für Zyt?» fragt der Junker, «i cha doch ganz guet vor em Ässe no zue-n-ihm ufe. Warum sött i nid?»

		«Dumms Züüg», meint der Herr Daxelhofer, «daß 159 es Ech de no schlächt wird und alles uschunnt! Da wäre mer de no dümmer dranne, als wenn er der ganz Handel wüßti. Und gäb daß ig Ech la la loufe, mueß jitz no ne Medikus häre.»

		Dem Junker isch nid viel anders bliben als sym Houpme z’folgen und ne la z’mache. Und dem Herr Daxelhofer hätt es o nid viel gnützt, di ganzi Gschicht welle z’verstecke. Wo-n-är bi der Insel zur Hustüren ynen isch, für ne Dokter ga z’bschicke, isch d’Jumpfer Françoise vo Wattewyl scho bim Herr Seckelmeischter i der Stube gstanden und het zu ihrem stillen Etsetze gseh, daß der Herr Daxelhofer i d’Insel geit. Öppe gar bsunders galant isch si nid epfange worde. Nid daß der Herr Seckelmeischter juscht übel dranne gläbt hätti, so ne schöni Visite z’übercho. Das hätt ihm’s natürlech scho chönne. Aber was ihm scho weniger rächt gsi isch, isch das gsi, daß d’Jumpfer vo Wattewyl na sym Gfüehl meh Interesse verrate het als di landesüeblechi Höflechkeit forderet, wo si nam Junker Berchtold gfragt het. Er het se mit ufgrissenen Ougen agluegt und na syr alte Gwohnheit d’Fuuscht uf em Tisch umegschobe; aber was er derby dänkt het, het sogar di gschydi Amazone das Mal sicher nid errate. Es isch doch e verfluechti Gschicht mit däm Wybervolk, het er nämlech dänkt; me bruucht nume der chly Finger darz’strecke, so hei si ein im Garn inne, daß me schier nümme loschunnt. Lut gseit het er: «Der Junker Wendschatz? I weiß nid, wo dä Strick sech hütt aber umetrybt. Er mueß mer jedefalls i de nächschte Tage ga Hünigen use, und dernah isch es de guet, wenn si bald mit ihm furt chöme. Dä Bursch het e stränge Meischter nötig.»

		160 Daß di schöni Visite währed dene Worte mit Stächvogelblicke zum Fänschter uus gäge d’Insel gluegt het, isch zwar dem Herr Seckelmeischter scho ufgfalle, aber es isch sech ihm nid derwärt gsi, deßtwägen umez’luege. Isch er’s öppe nid vo syr Tochter här gwanet gsi, daß d’Houptattraktion vo der Stube für schöni Ouge der Verchehr bi de Ställ a der hindere Judegaß gsi isch? Er het höchschtes dänkt, es wäri jitz de afange Zyt, daß di Amazonen under d’Hube chäm. Aber äbe! Wele Pächvogel mueß ächt einisch dä Draguner goume? Wie alt ma si öppe sy? Dänk öppe nümme wyt vo de dryßge. Daß der Herr Seckelmeischter ob dene Gedanken unwillkürlech d’Finger vo syr rächte Hand usgspreitet het, wie wenn er öppis wetti nachezelle, het sy Visiten o nid gmerkt. Ihres Interessen isch i däm Ougeblick gfange gsi vo däm, was si vor der Inseltüre gseh het. Dert isch nämlech der Herr Daxelhofer mit mene bekannte Bruchschnyder gstanden und het mit ihm läbhaft geschtikuliert. Und du sy di beiden usenandere gange, der Medikus gäge ds Marzilitor und der ander gäge ds Hoftor vo ds Herr Willadings. Da het du der Gwunder d’Amazonen erscht rächt gstoche, und si het dänkt: jitz blyben i äxpräß no ne Momänt da. Der Herr Seckelmeischter no zwo Minute z’vertörle, isch für si keis Häxewärch gsi.

		Und richtig, chuum het si öppis afa brichte mit ihm, so chunnt me cho säge, der Herr Houpme Daxelhofer begähri zum Herr Willading. Ds Meitli het nume nid Zyt gha, der Bscheid vom Husherr abz’näh, so hei dem Herr Daxelhofer syni schöne füürigen Ouge d’Amazone mit mene verständisvolle Blick grüeßt, und gäb der Herr Seckelmeischter nume het chönne 161 bonjour säge, isch der Houpmen useplatzet: «Eue Großsuhn het e dumme Streich gmacht, Herr Seckelmeischter. Es isch e Balgerei gsi, und derby het er chly erwütscht, es isch nid bös, aber...»

		«So!» Dem Seckelmeischter sy d’Aderen uf der Stirne blau ufgloffe, und er het eso na Worte gsuecht, daß die beide Visite Angscht übercho hei, der Schlag well ne träffe.

		«Löit Ech nid z’hert alarmiere, er het sech nid schlächt us der Affäre zoge, und uswäg gah het er nere nid wohl chönne.» Der Herr Daxelhofer het, wo-n-er das zur Verteidigung vom Junker vorbracht het, gmerkt, daß er dermit d’Töubi vom Herr Willading nume no vergrößeret, und scho isch er parat gsi, mit syr breite Bruscht der Sturm ufz’näh, da fallt ihm d’Jumpfer vo Wattewyl i ds Wort: «Herr Willading, i chan Ech nume säge, daß Eue Großsuhn sech à merveille gschlage het und daß Dir Ech synere nüt z’schäme heit. Und wenn Ech das cha calmiere, so will ig Ech o no säge, daß er nid öppe Händel gsuecht het; im Gägeteii, me het ihm e Falle gstellt, und er hätti sech nid mit Ehre chönne druus zieh, wenn er ds Duell usgschlage hätti.»

		«Ach was!» het der Herr Seckelmeischter gmacht und sech derby vo syne beidne Visiten abgchehrt, wie wenn er wetti säge: Dir müesset nid meine, Dir chönnet mer da öppis cho brichte. Me weiß öppe, wie das zuegeit. Und druuf abe het er d’Jumpfer vo Wattewyl vom Chopf bis zu de Füeßen agluegt, und, wo si uf dä Inquisitoreblick nid grad sech verteidiget het, het er gmeint, me müessi mit der Pärson dütlecher rede. «Wie chömet Dir überhoupt derzue, das z’säge? Syd 162 Dir öppe derby gsi? Oder syd Dir gar öppe no d’Schuld a däm Handel?» Der Herr Seckelmeischter isch mit dene Fragen ufgstanden und het probiert, di «uverschanti Pärson» mit Blicken i Grund z’bore. Aber d’Jumpfer vo Wattewyl isch ganz rüejig blybe sitzen und het der Herr Willading mit ihrne himmelblaue Märmelouge vo unden ufen agluegt, wie wenn si nid imstand wär, e Meichäfer z’töde.

		«Was wett i derfür chönne? Söll öppen üsereis d’Schuld sy, wenn ds Mannevolk vor Galanterie der Chopf verlüürt und sech i d’Haar gratet? Aber äbe, so heit dir’s. Ei Momänt gseht der niene gnue schöni Froue, und im nächschten Ougeblick isch scho di bloßi Exischtänz vo nere Frou es Staatsverbräche.»

		Der Herr Seckelmeischter isch veieliblau worde vor Töubi. Das heig sech grad no gfählt, het er dänkt. Da heig me dä Bueb z’Hünige nid us de Ställen usebracht, und chuum heig er einisch d’Nasen i d’Stadt ynegstreckt, so gäb’s Händel wägem Wybervolk. Aber d’Jumpfer Françoise het ne nid la zu Wort cho; es isch nere-n-ygfalle, daß si eigetlech mit ihrne vorige Worte der Junker schlächt verteidiget heigi, und si het furtgfahre: «Dir müesset nid meine, Herr Seckelmeischter, es sygi wäge mir losgange. Der Junker isch zu mir cho und das, soviel i weiß, uf Euen eigete Rat hi, für der Wäg zu menen Offizierspatänt liechter z’finde...»

		Si isch nid wyter cho. Wie vo mene Gueg gstoche, isch der Herr Willading ufgfahren und het erklärt: «Jitz isch gnue. I han Ech nid epfange, für mer vo Euch la sottises z’säge. Was mer z’wüsse nötig isch vo däm Handel, wirden i de scho erfahre. I bruuchen Eui Advokatechünscht nid, wo» — bi dene Worten isch der 163 Herr Seckelmeischter uf sy schöni Visite zue, wie eine, wo zu mene tötleche Hieb uswäjt — «doch nume druuf usgange, Euch sälber interessant z’mache.» E formvolländete serviteur het der Räschte gseit.

		D’Amazone-n-isch zwar uf das abe röter worden im Gsicht als sünsch. Aber wie si’s ufgnoh het, hei ihri Blicke verrate, wo si am Herr Seckelmeischter vorby dem schöne Herr Daxelhofer zuegschickt het. Dä isch fascht verplatzet vor Lache. Der Herr Seckelmeischter mueß der Widerschyn vo däm Lachen uf em Gsicht vo der Amazone gseh ha, vo wäge, chuum het er die zur Stuben uus komplimäntiert gha, so het er sech mit nere ganz ungwanete Gschwindigkeit umdräjt und der Houpme Daxelhofer mit mene Blick aboret, daß dä sech unwillkürlech zu flingger Paraden i Positur ta het. Di Beide hei zerscht enanderen agluegt, ohni öppis z’säge, und du het der Herr Seckelmeischter däm ungmüetleche Schwygen es Änd gmacht mit der Frag: «Ja was isch eigetlech mit dem Junker los? Isch er blessiert, oder was het’s gä?»

		«Er het e ghörigi Schramme hie düre», erklärt der Herr Daxelhofer und zeigt mit der Hand, wo dem Junker sy Letzi sygi. «Aber, es isch jedefalls nüt Gfährlechs, und damit emel ja nüt versuumt blybi, han i ne Dokter us der Insel bschickt, für ne cho z’hefte.»

		Der Herr Seckelmeischter het es böses Gsicht gmacht und wyter gfragt, mit wäm daß sech der Töldi gschlage heigi und warum si zsäme Händel übercho heige. Und wo-n-ihm der Houpme Daxelhofer über alles zsäme Bscheid gä het, het der Herr Willading gseit: «Das isch e rächti Eselei, ’s isch schad, für was dernäbe gangen isch. Dä Bursch wird jitz de no öppis 164 müesse lehre. Es isch di höchschti Zyt, daß er furtchunnt, und jitz erwarten i vo Euch, Herr Houpme, daß Dir ne ghörig hindere bindet und ne kuranzet, bis er lehrt Vernunft anäh.»

		Der Houpme Daxelhofer het dem Junker no einisch z’bescht gredt und versproche, er well de zue-n-ihm luege, daß niemer drüber z’chlage heigi. Er hätti du gärn no welle wüsse, ob me der Junker chönni zu sym Großvatter bringe, oder was mit ihm gah söll. Der Herr Willading het gseit, me chönni ne zu ihm bringe, aber no besser wär’s, wenn me ne grad ga Hünige schickti, es sygi sowieso kei Zyt meh z’verlüüre. Der Houpme het du gseit, ja nu, wenn’s dem Herr Seckelmeischter rächt sygi, so well är der Junker sälber ga Hünigen use bringe, und so het er’s du o gmacht.

		Me cha sech dänke, daß d’Frou Kätheli sit der Abreis vom Junker ungeduldig uf Bricht von ihm gwartet het. Es isch nere ja eigetlech nid so ganz rächt gsi, daß er i französische Chriegsdienscht gangi, und si het sech i dene Tage mängisch drüber erwütscht, daß si im stille druuf ghoffet het, es chömm de no öppis derzwüschen und es wärdi de zletscht am Änd nüt druus. Für si isch es nid liecht gsi, i där Sach ds Hefti us der Hand z’gä und der lieb Gott la z’mache, trotzdäm si sech ja mängisch gnue gseit het, daheim oder i der Frömdi, der lieb Gott sygi der bescht Waisevogt und einisch müessi si ja doch ihri Buebe sälber la loufe.

		Wie het si sech du das sölle zwäglege, wo einisch gäge Mittag zwee Ryter vom Ursellemoos här agrückt sy? Ihri gsunden Ouge hei ekei Zwyfel la ufcho: Der eint dervo isch ihre Töldi gsi, das het si scho mögen erchenne, wo si erscht halbwägs vo der Lymgruebe gsi 165 sy. Aber der ander? He nu, het si dänkt, das wird öppen eine vo syne neue Kamerade sy. Es wird also wohl derzue sölle cho.

		Es het der Frou Oberschti der Luun nid verderbt, wo der schönscht Bärner vo syr Zyt als der neu Meischter vom Junker Berchtold nere-n-im Saal obe sys Komplimänt gmacht het, und doch isch es nere rächt kurios z’Muet gsi, wenn si sech überleit het, daß si jitze däm sölli der müetterlech Zoum i d’Hand lege. Dem Houpme Daxelhofer isch es o nid anders gangen als andere Herre, wo bi der Frou Kätheli ihri Ufwartung gmacht hei. Ja, er het im stille sogar dänkt, es sygi doch o wie verhäxet i däm Läbe, daß me ds Beschten und ds Schönschte geng erscht etdecki, wenn es scho z’spät sygi. Vo Zyt zu Zyt isch öppis wie ne Schatten über di höchi Stirne vom Houpme gstriche, wo der Frou Oberschti nid etgangen isch. Si het gmerkt, daß er öppisem nachesinnet, und wär weiß, si het’s meh oder weniger errate, daß der Herr Daxelhofer z’grächtem drüber nachedänkt het, ob es würklech scho z’spät sygi. Aber der Usdruck vo dene Gedanken isch nid wyter cho als bis i di beidsytige schönen Ouge.

		Der Frou Kätheli isch am Junker vo Afang a öppis ufgfalle. Und wo nere du der Chrischtoph o no seit, der Töldi sygi nöue so vermückt und es heig ne dunkt, er sitzi weniger guet im Sattel als sünsch, da het si du däm afa nachestudiere; aber d’Ursach het si doch erscht z’morndrisch erfahre, wo si z’grächtem derhinder gangen isch, dem Herr Lütenant syni Chleider i d’Ornig z’tue. Da hei du d’Bluetfläcke der Verräter gspilt. Der Frou Oberschti isch es bi der Etdeckung schier gschmuecht worde. Und wo nere der Junker 166 wahrheitsttreu alles erzellt het, het si dänkt, das faj guet a. Es isch nere schwär worden um ds Härz, und wenn es no müglech gsi wär, ohni dem Junker Berchtold sym prestige z’schade, so hätt si gwüß no ne letschte Versuech gmacht, ne z’hinderha. Aber jitz isch d’Sach im Gang gsi, und si het sech zwunge, se-n-uf müglechscht gfaßti Art uf sech z’näh. Das het se natürlech nid ghinderet, dem Berchtold vor den Ohre vo sym Houpme mit der ganze Wermi vo ihrem Muetterhärz zuez’rede, daß er nie sölli vergässe, wär er sygi und bsunderbar nid, wär sy Vatter gsi sygi.

		Der Junker Berchtold isch i däm Ougeblick vo luter guete Vorsätze zsämegsetzt gsi und het nere-n-alles versproche, was nere het chönnen über d’Trennung wäghälfe. Und zletscht isch er der Frou Kätheli um e Hals gfalle, het se mit syr junge Mannschraft a sech drückt und ihri graublunde boucles wäggstriche, für nere-n-i ds Ohr z’säge: «Weit Dir mer nid no nes Andänke mitgä a my Papa?»

		«Was möchtisch?» seit d’Frou Kätheli.

		Und mit der glyche Zärtlechkeit wie vori seit nere der Junker i ds Ohr: «Sy Däge, wüsset Der, dä, wo-n-er z’Vilmärge treit het.»

		Zerscht het d’Frou Kätheli ihre Stiefsuhn e chly verwunderet agluegt und sech öppis gschine z’überlege. Du seit si: «Wohl, dä ghört Dir.» Si isch zum Kamin hindere gangen und het zwüsche de Harnische dem Obetscht sy schöne Stoßdäge mitsamt dem Wehrghänk vo der Wand abegnoh und ne dem Junker bracht. Aber bevor si-n-ihm nen i d’Hand gä het, het si ne vor di eigeti Bruscht gha, wie für dem Junker d’Wichtigkeit vo däm Ougeblick zerscht zum volle 167 Bewußtsy z’bringe. Und du het si-n-ihm der Däge gä und gseit: «Bruuch nen in Ehren und nie — versprich mer’s — gäge dyni Gloubesbrüeder!»

		Mit Ouge voll Füür und Luscht het der Junker di schöni Waffe gnoh und mit mene Blick uf sy Houpme der Mama gseit: «I versprichen Ech’s, Dir heit mys Wort.» Und du isch er nere no einisch um e Hals gfallen und het nere sys letschte Müntschi gä.

		Der Houpme Daxelhofer het zu der ganze Sach keis Wort gseit. Es het ne dunkt, er heigi nid ds Rächt derzue. Aber im stille het er sy junge Lütenant i däm Ougeblick als Fründ tief i sys Härz gschlosse, und wo-n-er der schöne Frou Oberschti d’Hand zum Abschied gä het, isch es ihm gsi, wie wenn er där herrleche Frou o für sich ds Verspräche gäb, er well syni eigete Waffe mit Ehre füehre.

		Wo der Junker Berchtold sym Brueder het adieu gseit, het dä afa brieggen und sech o nid grad la tröschte, wo-n-ihm der Töldi na rächter Bärnermanier ruuch und doch guetmüetig gseit het: «Hüül doch nid, du Dumme; es geit ja nid a ds Läbe, und underdesse bisch du jitz de der Junker vo Hünige!»

		Der Junker Berchtold het das eso higworfe, wie me’s öppe macht, wenn eim d’Emotion vo mene schwären Ougeblick e chly d’Gedanke dürenanderebringt und me müglechscht wenig möchti la merke, daß me sym Härz nid rächt Meischter isch. Hätti öpper der Junker gfragt: «Isch dir das ärnscht?» so wär er vermuetlech. erchlüpft und hätti sech de villicht no anders bsunne. Und doch het der Berchtold d’Wahrheit gseit und meh no: Er het di ganzi Bedütung, wo dä Tag für ihn sälber gha het, ohni’s z’welle, i klari Wort 168 gfasset. Är sälber het nid viel drüber nachedänkt, es isch ihm zue mängs dür e Chopf gange, wo-n-er jitze mit dem Houpme Daxelhofer über ds Ursellemoos dervo gritten isch. Aber es isch nid nume der ruuch Wätterluft und der Schnee gsi, wo ne zwunge het, der Mantel fescht über sech z’zieh und, wie sys Roß, der Chopf abe z’ha, für sech gäge Schnee z’wehre, es isch ihm gsi, er müessi nen Umhang über sech zieh, damit er nid i Versuechung chömi, zrügg z’luege.

		Anders d’Frou Kätheli. Wie ds sältmal, wo ihre Ma i Chrieg uszogen isch, het si sech am Saalfänschter uf di breiti Simse nidergla und dem Junker Berchtold nachegluegt. Aber das Mal isch es nere nid gschwunde. Im Gägeteil, na Frouenart het si sech nüt vo däm Weh erspart, wo jitz ihres Härz zsämedrückt het. Under Vorwürf und Chummer um ds Junkers Schicksal het si dene beide Ryter nachegluegt, bis ds Schneegstöber se verschlunge het und d’Frou Oberschti sälber nümme gwüßt het, ob si se würklech no gsej oder ob si sech numen ybildi, si gsej di beide schwarze Punkte no dür e Schneesturm düre.





Sechstes Kapitel




		Es isch Früehlig gsi, und männiglech het sech über di erschte warme Sunneblicke gfreut, nid am wenigschte d’Soldate vom Regimänt von Erlach, wo uf der Esplanade vo Meaux i chlynen Abteilunge d’Handgriffe mit der Muskete g’üebt hei. Das isch förchterlech e gnietigi Arbeit gsi, wo me gärn den Underoffizier überla het, wil me di ugattleche Gwehr i unändlech vielne Tämpo het müesse laden und abfüüre. Und wil derzue no e jede Soldat syni Chugle sälber het müesse gieße, d’Patrone sälber mache, der Zündtschwumm sälber zwägschnyde, so het das Exerzitium viel Geduld und Zyt bruucht. Und derzue het men erscht no viel uf d’Parade hi müessen arbeite. Jede Regimäntskommandant het’s uf ds Puntenöri gnoh, für bim Hof sy Stei im Brätt z’ha. Übrigens het me hütt ganz guet gmerkt, daß nid numen uf ne Muschterig hi isch g’arbeitet worde. Es sy Kommissariatsoffizier vo eim peloton zum andere gangen und hei notiert, ganzi längi Lyschte voll, was öppe no gfählt het zur chriegsmäßigen Usrüschtung. (Di Lyschte sy vo eier Instanz zur andere bis i di höchschte Kanzleie z’Paris gwanderet, dert mit nere Schnuer zsämebunden und in e Schaft versänkt worde — us de Züüghüser hei si kei Chnopf und kei Schnalle vürezouberet, wil der Chünig keis Gäld gha het.) Nütdeschtminder isch es usgmachti Sach gsi, daß me für e Chrieg rüschti, nume het niemer gwüßt, gäge wän es gah söll. Und di Ussicht, daß men ändlech na menen unsäglech längwylige Wintergarnisonsdienscht 170 zu mene richtige Fäldzug chönni usrücke, het vom Oberscht bis zum letschte Rekrut alles ufguslet. Scho sit Wuche het sech e gwüssi Spannung zeigt, und die isch mit jeder Minute, wo d’Tage jitz drum glänget hei, no gwachse.

		Aber dert am Feschtungsgrabe steit under mene blutte Boum e jungen Offizier und luegt i ds Wasser abe. Me chönnti vo wytem schier meine, er wärfi de Gäns Brösmeli zue. Aber nei, ds Wasser treit zu syne Kamerade, wo wyter unden am Graben uf em Gländer sitzen und sech ihri Abetüür vom vorderen Aben erzelle, numen e Mängi chlyni Papierfätzli. Zuefällig het eine vo denen Offizier das gseh und seit zu den andere: «Der Wendschatz mueß nid Freud ha a sym Brief, lueget, wie-n-er ne verrupft!»

		«Vo wäm het er e Brief übercho?» fragt en andere.

		«Vo daheim?»

		«Ja, vo Bärn.»

		«Het er öppen es Chörbli übercho?»

		«Emel rumpelsurrig gnue wär er, dunkt’s mi!»

		«Ja, es het mi nöue scho geschter am Abe dunkt, er sygi nid i sym Täller, so luschtig und gueter Luune, wie-n-er jitze sünsch gwöhnlech gsi isch.»

		So isch hin und här gredt worden, und zletscht isch di ganzi Schar dem Grabe nah bis zum Junker Wendschatz träppelet.

		Sobald der Lütenant Wendschatz das gmerkt het, het er sech ufgrichtet und isch, di eleganti Piken under em Arm, syne Kameraden etgägegange. Er isch, wie me sech cha dänke, e flotten Offizier gsi. I där schönen Uniform het sech sy schlanki Figur no bsunders guet gmacht. E blaui casaque mit mächtige rote revers a 171 den Ermel het ne deckt bis zu de Chnöu, so daß me vo de Hose nume ds rote Band mit der Schnalle gseh het. D’Wade sy i rote Strümpfe gsteckt. Anstatt mene Rockchrage het men es wyßes Halstuech mit neren Art jabot treit, wo ds haussecol, e halbmondförmige, versilberete Schild mit dem verguldete Bourbone-Wappe druffe, meh oder weniger verdeckt het. Höchi Offizier hei gschwulleni Allonge-Perügge treit, di Subalterne hingäge hei ihri natürleche Haar bis uf d’Achsle la wachse. D’Bärt het me bis uf zwöi winzigi schwarz-pomadisierti Hörnli under de Naseflügel rasiert. E mächtige Filzhuet mit Silberbort und nere schöne Struußefädere flach uf em Rand het für e nötige Schatte gsorget. Es breits wyßes Läderbandelier isch vo der rächten Achsle bis under di linggi Huft gangen und het dem Däge fascht wagrächti Haltung gä.

		Üse Junker het nid juscht der Früehligssunneschyn uf sym Gsicht widergspieglet. Syni dunklen Ouge hei rächt melancholisch under em Huet vüre gluegt, und um d’Muulegge het er hütt e maßleidige Zug gha. Chuum sy si enandere bis uf nes paar Schritt nächer cho, isch es losgange: «Was fuetterisch du da de Fische?» — «Het si der der Loufpaß gä?» — «Het si öppen underdesse z’Bärn e schönere gfunde?» So isch es wytergange, und allerhand Wort sy gfalle, wo besser nid uf ds Papier chöme. Der Junker Wendschatz het uf alles kei Bscheid gä. Er het se la zäpflen und het de letschte Papierfätzleni nachegluegt, wo langsam derdürab gschwumme sy. Das Schwyge het di andere glängwylet, so daß si bald wyters gange sy. Eine dervo het welle ha, der Wendschatz heigi füechti Ouge gha. Es müessi scho rächt öppis Ungfreuts gsi sy i däm Brief, 172 daß es ne so möge heigi. Me het es stills Beduure gha und wyters nüt meh dervo gredt.

		Erscht z’mittag, wo der Lütenant Wendschatz bim Ässe wieder nüt gredt het, isch es dem Houpme Daxelhofer wieder ufgfalle, und er het sy Lütenant am Namittag zu mene Spaziergang vor d’Stadt use mitgnoh, für ne z’Red z’stelle. Wo si über d’Zugbrügg use cho sy, seit der Herr Daxelhofer: «Was isch Ech über ds Läberli gchroche? Heit Dir schlächte Bricht übercho vo daheim, oder wo fählt’s?»

		«I ha eigetlech gmeint», seit der Junker, «i well niemerem nüt dervo säge, aber i gseh scho: i cha’s doch uf d’Längi nid für mi bhalte. My Stiefmuetter schrybt mer, me sägi z’Bärn, es gangi gäge Holland, und wenn’s würklech da derzue sötti cho, erwarti si, daß i quittieri. Dir bsinnet Ech, Herr Houpme, wie nere das Chummer gmacht het. Dir heit nere ja no sälber zuegredt.»

		Wo der Junker vo Holland het afa rede, isch der Houpme Daxelhofer blybe stah, het a Bode gstampfet und gseit: «Sappermoscht! Wär het jitz das ga Bärn brichtet?»

		«Ja», meint der Junker, «isch de öppis Wahrs dranne?»

		«Wie wett i das wüsse? Es ma ja öppis dranne sy. Es cha aber o nes Gschwätz sy. Fatal wär’s, vowäge wenn’s der Strich dert düre nimmt, so hei mir der Chrieg gseh, me wird üses Regimänt weiß der Gugger i weles Näscht zum Garnisonsdienscht schicke. Dir wüsset ja, es steit i der Kapitulation usdrücklech, daß men is nid gäge Reformierti dörfi bruuche. Mir sy eigetlech zum Schutz vo der französische Chronen agworbe, punktum.»

		173 I ds Junkers Ougen isch bi dene Worte vo sym Houpmen es Liecht ufgange. Der Chrieg hätti ne greut, und solang ds Regimänt nid gäge Reformierti het müesse marschiere, het är ja rüejig chönne derby blybe. Wo du der Houpme gar no gseit het, es chönnti grad so guet gäge Spanie gah, so het er sech du z’vollem wieder bchymet. Am glychen Abe no isch er wieder ds Gäggels gsi, und syni Kamerade hei wieder di hälli Freud gha an ihm. Numen eis isch ihm hindedry du no leid gsi, nämlech daß er der Brief vo der Frou Kätheli, statt ne dännez’tue, i der erschte Verstimmung verrissen und furtgworfe het. Es isch ihm nöue de doch gsi, es sygi meh drinne gstanden als numen es bündigs Verbott, der Chrieg mitz’mache. Und wenn’s de am Änd doch no derzue chäm, daß si gäge Holland müeßte marschiere, so hätt er gärn no einisch dä Brief überläse, für z’luege, wie-n-es eigetlech gmeint gsi sygi. Der Junker isch jitz mit Lyb und Seel Soldat gsi und het sech am Gedanke geng wieder ufgrichtet, daß, wenn er scho z’Hünige nid heigi chönne d’Arbeit vo sym Vater furtsetze, er doch jitzen als Offizier ihm nahschlaji und sy Däge mit Ehre chönn füehre. Richtig! Vo däm Däge, so isch dem Junker jitz wieder z’Sinn cho, sygi i däm Brief mit bsunders ärnschte Worte d’Red gsi.

		Chuum het sech der Junker das wieder i ds Gedächtnis zrügg grüeft gha, so isch ihm vo neuem klar worde, daß sy neue Bruef nid nume mit de Wünsche vo der Frou Kätheli i Konflikt chömi, sondere no viel meh mit der Tradition vo sym Vatter, und wenn er scho z’zytewys mit jugedlechem Liechtsinn sech di Sorge het chönnen us em Chopf schla, so isch doch fascht alli 174 Tag irged öppis gscheh oder gseit worde, wo druuf dütet het, daß der Houpme Daxelhofer e chly z’troschtlech i d’Zuekunft gluegt heigi. Meh und meh het sech der Junker müessen überlege, was er de söll, wenn si doch gäge d’Generalstaate müeßten ufbräche. Me mueß nid öppe meine, är allei sygi vo däm Chummer plaget worde. Es isch villicht nid mänge bim Regimänt gsi, däm me nid daheim uf ds Härz bunde hätti, er sölli de wüsse, was er z’tüe heig, wenn öppe der Chünig d’Bedingunge vo der Kapitulation sötti vergässe, und derzue hei vieli vo sich uus der Vorsatz gfasset gha, daß si nie der chly Finger welle härgä, wenn’s gäge di Evangelische sötti gah. Je wyter d’Chriegsrüschtunge vorgrückt sy, descht meh isch im Regimänt vo där Sach gredt worde. Am meischte het der Oberscht sälber d’Etscheidung gschoche. Är für sich het gwüßt, was er wott. Sy Ehrgyz und d’Ussicht uf ne glänzendi carrière hei ne mit hundert Chettenen a Hof bunde, und jedesmal, wenn ihm irged öppis vo däm Gred zu Ohre cho isch, het’s ne närvös gmacht. Ja, wo-n-es nid het wellen ufhöre, het er bi Straf verbotte dervo z’rede. Und wie’s de geit, me bruucht nume z’verbiete, vo öppisem z’rede, so cha erscht rächt niemer meh dervo schwyge. Es isch eso wyt cho, daß men ei Tag e Soldat, e gwüsse Schmutz us em Murtebiet, vor d’Front gnoh und ihm dröit het, wenn er no einisch gägen e Marsch, syg’s de i d’Generalstaaten oder anderswohi, ufbegähri, so wärdi me nen als Rebäll traktiere. Das het’s grad no bruucht, für di ganzi Mannschaft i Gusel z’bringe. Scherfer und scherfer het si sech vo denn ewäg afa teilen i settigi, wo Gwüsses halber ekei Rueh meh gfunde hei und settigi, 175 wo’s mit der Obrigkeit nid hei welle verderbe. Und wenn me scho alles het gluegt z’verstecken und z’verschwyge, so hei di viele gwunderige Frage vo de Schwyzer doch bald de Franzose verrate, was für ne Chummer se drücki. So het du d’Generalität sech wohl ghüetet, z’säge, gäge wän es gangi. Me cha sech aber dänke, daß juschtemänt di Gheimtuerei der Verdacht vo de Schwyzer no verstärkt het.

		Wo du ändlech der Befähl zum Ufbruch cho isch und ds Regimänt uf der Esplanade zum Abmarsch ufgstellt worden isch, hei si lang chönne pfyffen und trumme, es het niemer heiter drygluegt. Me het di Lüt gar nid umegkennt. Anderi Mal hei si gsungen und gjuzet, wenn’s i ds Fäld gangen isch. Hütt aber hätti me chönne meine, me füehr se z’Lycht. Erscht wo si d’Zugbrügg und di alte Stadtmuure hinder sech gha hei, het’s nen e chly besseret. Es isch öppis wie Wanderluscht über se cho, und wo si i der hälle Früehligspracht dür ds Marne-Tal uuf marschiert sy, hei si ganz vo sälber afa singe. Der Marsch isch mänge Tag lang der Marne nah gange, über Château-Thierry, Epernay und Chalons. Aber, so wenig di Schwyzer vo der Geographie gwüßt hei, so hei si doch gmerkt, daß me geng wyter gäge Morge marschiert, und uf jeder Etappe hei si drüber berate, wodüre daß es ächt der Dräj nähm. Irged öpper het usgstreut, me marschieri i d’Freigrafschaft, und me het’s zerscht gloubt, wil me geng no der Marne nah marschiert isch. Aber ei Morge, wo me z’Vitry des Lagerstrou zsämegwüscht het, het’s undereinisch gheiße, hütt schlaj men en anderi Richtung y. Mit der gröschte Spannung het di ganzi Mannschaft uf d’tête vo der Kolonne gluegt, wo der Oberscht mit 176 sym Stab gritten isch. D’Lüt vo der Gäged hei am Abe vorhär de Schwyzer gseit, hiedüre gang’s ga Brienne und dertdüre gäge Revigny und zwüscheninne ligi St-Dizier. Und richtig, wo me vor d’Stadt use cho isch, het me d’Straß gäge Revigny ygschlage. Also, het me sech gseit, gang es chuum i d’Freigrafschaft. Vo Revigny het d’Straß frylech no einisch gäge Süde gchehrt, und di Liechtgläubige hei wieder agnoh, si heige sech z’früech Sorge gmacht. So het me sech tröschtet bis ga Nançois. Aber dert het’s du plötzlech es Änd gha mit allne dene Vertröschtunge; d’Marschroute het undereinisch gäge Mitternacht gchehrt, und gäb wie si gluegt und gstudiert hei, ob’s nid a menen Ort wieder dem Süde zue gangi, so hei si Tag für Tag d’Morgesunne zur Rächte gha und sy uf em chürzischte Wäg gäge Metz zue marschiert. Und wie wyter me marschiert isch, descht meh isch im Regimänt ds Juzen und ds Singe verstummet, und vo Tag zu Tag hei d’Blicke vo de Soldaten öppis Mißtrouischers übercho. Z’Metz isch du no öppis anders derzue cho: Me het e Huufen anders Chriegsvolk i der Feschtung gfunde, und schier alli Stund sy no neui Regimänter aglanget. Men isch dert vorlöufig blybe ligen und het chehrium mit andere Truppe müesse d’Houptwacht vor em Stadthuus stelle. Das isch kei Schläck gsi, wil under dene zsämegläsene Chriegsvölker viel Pack mitgloffen isch, wo me mit de gröbschte Zuchtmittel het müessen in Egi ha. Aber es militärisches Läbe het sech da abgspilt, wie’s no wenigi vo üsne Schwyzer früecher gseh hei.

		Ei Tag änds Aprille — ds Wätter isch luter Glanz und Heiteri gsi — isch der Junker Wendschatz mit mene 177 peloton vom Regimänt von Erlach uf d’Wacht cho. Me het se vis-à-vis vom Stadthuus, wo ds Houptquartier gsi isch, i mene chlynere Huus underbracht gha. D’Pöschte sy ufgstellt gsi, und der Räschte vo de Soldate het sech i der Wachtstube dermit abgä, Ornig z’mache — der Tag vorhär isch nämlech es Südländer Regimänt uf der Wacht gsi — da chunnt eine vo de Schwyzer Soldate, wo uf Requisition usgange gsi isch, mit mene volle Wychrueg derhär cho z’springen und brüelet i d’Wachtstuben yne: «Machet ech zwäg, es git öppis! Es chunnt chrisdick der Hoger uuf cho ge z’joggle. Es het mi düecht, es chönnti der Chüng sälber sy!» Der Junker Wendschatz het dä Alarm o ghört, springt uf e Platz usen und, wo-n-er us der nächschte Gaß use der Widerhall vo Hunderte vo Roßhuefe ghört und bald druuf Ryter mit mächtige Fäderehüet gseht debouchiere, rüeft er di ganzi Wacht i ds Gwehr und muschteret in aller Hascht sy Mannschaft. Er het sech uf e rächte Flügel gstellt, d’Glider usgrichtet und mit dem Pikestiel nacheghulfe, wo öppen e Heubuuch z’wyt vüre gstanden isch. D’Pfyffer und d’Trummler uf em lingge Flügel hei ds Zeichen übercho zum Spile. Du het er Achtung kommandiert und sech breit vor d’Front gstellt. Sobald di Cavalcade zueche cho isch, het er präsentiert und der Pikespitz gsänkt.

		Es isch nid der Chünig gsi, aber der Oberkommandant vo der Armee, wo d’Schwyzer derzue ghört hei, der Prinz Condé, e prächtige cavalier. Us der Mähne vo nere riesehafte roten Allonge-Perügge het es vornähms und nid grad demüetigs Gsicht mit nere großen Adlernase vüre gluegt. Es het usgseh, wie wenn es dem 178 Prinz z’viel z’tüe gäb, syni Ougsdechle z’lüpfe; aber der Junker Wendschatz het der Ydruck gha, der Prinz gsej dür das Ougeschlitzli, wo-n-er offegla het, meh als hundert anderi mit sperrangel ufgrissnen Ouge. D’Schwyzer-Soldate hei nid nume d’Ouge, sonderen o d’Müüler offe vergässe, wo di Cavalcade grad vor em Stadthuus ygschwänkt und ghalte het. Me het nid gwüßt, was me meh söll astuune, di prachtvolle glaarigen Uniforme, di prächtig g’arbeitete Bruschtharnische, der Rychtum vo de Struußefädere, wo usgseh hei wie Fätze vo bländige Früehligswulke, d’Perügge, wo jedem Schafsgsicht öppis Leuenartigs gä hei, oder di sprützige, spiegelglatt gstriglete Normänner und Andalusier, wo ihri gwällelete Stile wie Fahne gschwänkt und di prächtig ufzöumte füürige Chöpf uuf und nider gworfen und vo de verguldete Biis großi Schuumflocke furtgschlängget hei. Chuum hei si ghalte, so sy d’Ordonnanzryter zueche galöpplet und hei dene höche Herren us de Sättel ghulfe.

		Dür d’Reie vo de Bärner-Soldaten isch es merkwürdigs Zittere, me möcht schier säge Schlottere gange, aber nid öppe vor Reschpäkt und Angscht, sondere vor Lache, und sogar der Lütenant het meh als luschtig drygluegt. Me mueß nämlech wüsse, daß der Junker Wendschatz nid öppe zu denen Offizier ghört het, wo meine, ds Salz sygi verschüttet, wenn d’Soldaten öppe chly luschtig sy. Syni Manne hei das wohl gwüßt, und drum hei si ne gärn gha. Grad währeddäm der Prinz abgschwänkt het und di ganzi suite linggs und rächts von ihm ufmarschiert isch, seit der Bärger Chrischten im hindere Glied zum dicke Bähni, wo vor ihm gstanden isch: «We my Vatter uf njiederem Füederli sövel 179 Heu gha hätt, wie dä Chuder uf em Gring, so hätte mer dahiim gnue z’läbe gha.»

		Der Bähni isch z’nach bim Lütenant gstande, als daß er hätti öppis dörfen antworte. Derfür het du aber ds Bärgers Näbema, der Hänggeli Fritz, gseit: «He, das isch drum wäg em Achegheie! We’s öppen einen uf d’Bschüsi ländtet, so tuet’s ihm de minger.»

		«Aber de», meint der Bärger, «manglete si de der Chuder am Hosebode z’ha!» Und jitz het sech der Bähni doch nümme chönnen ebha, und wil’s ne grad a menen Ort bisse het, so seit er: «Git’s ächt dert drunger o Lüüs?»

		Es weiß kei Möntsch, was no alles zum Vorschyn cho wär, hätti sech nid i däm Ougeblick der Junker Wendschatz uf em Absatz umdräjt und syni Mannen i d’Wachtstube zrüggkommandiert. Vo denn ewäg isch ds Wachtstah grad no einisch so interessant gsi. Me het jitz nid numen ändlosi Züg vo Proviantwägen und vierschrötige bluetrot agstrichene Fäldstück gseh vorby fahre; zwüsche de fouragierende Mannschaften us allne Himmelsgägede vom Chünigrych sy der ganz Tag höchi Offizier, Adjutanten und Staffette-Ryter hin und här gschosse, bim Houptquartier abgstigen und mit wichtige Gsichter wieder dervo gritte. Allibott het eine vo de Bärner-Soldate müesse springe, ga nes Roß ha oder sünscht öppis hälfe. Im Strou sy nume di füülschte blybe lige, di meischte hei sech under de Fänschter oder i der Türe zsämedrückt, für z’luege, was vorusse gangi.

		Gägen Abe sy si no einisch i Gusel cho. Da isch e grüüslechi Gutsche, e riesehafte Läderchrumen uf mene höche Wagegstelli, mit unzählige Tapezierernegel 180 garniert, cho z’fahre. Uf em Dach und hindenussen isch e Bygete vo allerhand Gofferen und Drucken ufbunde gsi, so daß di vier Roß emel nid z’gueti Läbtig gha hei. Di Charreten isch o vor em Stadthuus blybe stah. E puderete Frouechopf het us der Karossen usegluegt, und du het’s undereinisch zwüschem Portal vom Stadthuus und däm Wagen es Glöuf und es Gwäber und es Gscharwänzel gä, und üsi Schwyzermanne hei Ouge gmacht wie Pfluegsredli. D’Gutschen isch no dagstande, wo nere no nen äxtra bagage-Wage voll Plunder nache cho isch. Me cha sech dänke, daß di bidere Schwyzer sech ihre Värs derzue gmacht hei. «Dä cha schynt’s nid wyt ohni sys Gspusi», het der Bähni gmeint.

		’s isch nid lang gange, so isch e cavalier bi der Gutschen erschine, het sys Komplimänt gmacht und isch mit der ganze Ferggete wyters gfahre.

		Das farbige Läbe, wo sech da vor synen Ougen abgspilt het, het üsem Junker nid viel Zyt gla zum Nachedänke, wie öppe di längen eitönige Märsch vo de letschte Tage. Er isch im Gägeteil, je läbiger es zuegangen isch, descht tiefer i sym Soldateglück gsi und het alles vergässe gha, was sünsch öppen e Schatten i sys Dänke geworfe het. Erscht am späten Abe, wo im Stadthuus äne no ne Parolen-Usgab gsi isch, het er du no öppis anders z’ghören übercho. Er het im Stadthuus sälber müesse Wachen ufstellen und isch derby i de Gäng umegfahre, für se ga z’inspiziere. Da gseht er der Oberscht von Erlach mit ein vo de Bataillonskommandante d’Stägen abcho. Der Junker isch grad i nere fyschtere Nische gstande, wo si i syr Nächi en Ougeblick sy blybe stah. — «Mille tonnerres!» het der 181 Oberscht halblut zum andere gseit, «i wirden eifach uf di infamschti Art blamiert, wenn das yryßt. I verbiete vo hütt a, daß irged öpper im Regimänt, syg es Offizier oder Mannschafte, nam Ziel vom Fäldzug fragt, und wär drüber erwütscht wird, daß er öppis gäge Wytermarsch seit, wird dem Profoß übergä, syg’s wo-n-es well, und mueß i der nächschten Etappe drümal Spießruete loufe. Heit Der mi verstande? Und jitz wott i vo däm Gchähr nüt meh ghöre.»

		Der Junker hätti öppis drum gä, wenn er das Gspräch nid ghört hätti. Es het ihm e Stich i ds Härz gä und ihm d’Freud a däm heitere campagne-Läbe wenigschtes z’momäntewys wieder verderbt. Am andere Morgen isch i allne Kompagniee der Befähl vom Oberscht bekannt gmacht worde. Lutlos hei ne d’Soldaten ufgnoh, und i de nächschte Tage hei würklech d’Offizier niemerem meh bruucht Bscheid z’gä über ds Ziel vom Marsch.

		Aber mit der dünschtige Hitz vo de Maietage het sech uf di ganzi Mannschaft wieder e Druck gleit, wo me nere währed dem Marsch uf Trier ganz guet agspürt het. Me het ds Möntschemügleche gmacht, für di Lüt mit Spys und Trank bi gueter Stimmung z’bhalte, was bim Gäldmangel vo der Chronen und bi der miserablen Organisation vom Verpflegungsdienscht kei Chlynigkeit gsi isch. Und wil ja im Ganze der Bärner, wenn er brav z’ässen und z’trinke het und sünscht öppe nid z’hert tribuliert wird, der geduldigscht Soldat vo der Wält isch, so isch ds Regimänt nah-ti-nah gäge Rhyn zue cho, ohni daß es aparti Gschichte gä hätti. Aber jitze het richtig niemer meh bruucht z’säge, gäge wän daß es gangi. Und drum het 182 sech männiglech im stillen überleit, wie me sech zu der ganze Sach söll stelle. D’Mehrzahl het sech i ds Unvermydleche gschickt. Di meischte hei dänkt: E das wird öppen o nid grad zum Böschte cho. Das sy die gsi, wo men uf em Marsch geng öppe het ghöre singe, wenn eim nid grad der Stoub ds Muul verpappet het, und es sy o die gsi, wo linggs und rächts jedem Meitschi, wo am Wäg gstanden isch, e fäldmäßige Schlämperlig aghänkt hei. En andere Teil vom Regimänt isch zwar ungärn mitgange, het aber nid der Muet gha, ds Muul ufz’tue. Die sy still mitmarschiert, hei sech flyßig der Schweiß abgwüscht und vor Längizyti öppe no chly mitgsürmet, wenn gsunge worden isch. Zwüschenyne sy de aber anderi gsäjt gsi, wo toub vor sech ane gluegt, uf nüt g’achtet und nie weder gsunge no pfiffe hei, Lüt voll Bärnertrotz oder settigi, wo vo daheim ne Ration unverwüeschtlechi Gottesfurcht oder villicht o landlöufigen Aberglouben als Zehrpfennig mit übercho hei. Das sy einewäg nid di leidischte Soldate gsi, villicht nid grad di astelligschten und undernähmendschte, aber doch settigi, wo, wenn o chly rumpelsurrig, geng glychmäßig ihre Dienscht ta hei. Und wie-n-es bi de Soldate gsi isch, so hei’s o d’Offizier gha, mit dem Underschied, daß wäge der bessere Sachkenntnis und der größere politischen Überlegung verhältnismäßig meh Offizier gsi sy, wo’s plaget het, daß ds Regimänt kapitulationswidrig het sölle verwändet wärde.

		Ei Tag, wo men uf Neuß zue marschiert isch, isch e Ryter uf der Straß dem Regimänt etgäge cho und het sech nam Oberscht erkundiget. Dä isch der sälb Tag bim Houptquartier gsi und het ds Regimänt der Füehrung vom Oberschtlütenant vo Muralt überla gha. Me 183 het sech wyters nid g’achtet. Wie mängisch z’Tags isch öppen en Adjutant oder sünscht e frömde Ryter näbe der Kolonne här cho! Aber bim nächschte Halt, wo me d’Mannschaft näbe der Straß het la ablige, sy d’Offizier i mene Wäldli zsämecho, und dert het me du vernoh, dä Ryter sygi der Houpme Manuel, er chömi vo Bärn mit Instruktione vo der Obrigkeit. Es isch nid lang gange, so isch ds ganz Offizierskorps um ihn ume versammlet gsi und het d’Ohre gspitzt, für z’ghöre, was me z’Bärn sägi. Und jitz isch use cho, daß scho vor Wuchen e Bott vo der Bärner Regierung uf Befähl vom Minischter Louvois isch abgfange worde. Der Houpme Manuel het di ganzi Bottschaft gkennt und gseit, es loufi mit dürre Worte druuf use, daß entweder ds Regimänt nid über e Rhyn söll oder daß d’Offizier ohni wyters sölle der Dienscht quittiere, und zwar «bei Strafe der höchsten Ungnade ihrer Obrigkeit». Jitz isch der Schuß use gsi, und, verbotten oder nid, sy di Herren in e läbige Dischput grate. So ungläge vielne der Befähl vo der Bärner Regierung cho isch, so sy doch fascht alli der Meinung gsi, jitz müeß öppis gah, me well sech a di französischi Regierung mache. Der Oberschtlütenant vo Muralt het zwar der Chopf gschüttlet und gmeint, es wäre gschyder, gueti Miene zum böse Spiel z’mache. «Jedefalls», het er gseit, «wird nüt druus, bevor der Oberscht wieder da isch.»

		Er hätti sech dä Chummer chönnen erspare, vowäge chuum het er das gseit gha, so chunnt der Oberscht von Erlach cho az’ryte. Mit schwärem Tritt isch sys Roß zwüsche de Dählestämm vürecho, und undereinisch isch er mit strängem Blick z’mitts under den 184 Offizier gsi. Der Herr vo Muralt het ihm mit zwöine Worte rapportiert, was gscheh sygi, und du het der Herr Manuel dem Oberscht sälber sy Uftrag usgrichtet. Der Oberscht het d’Stirne grunzlet und sy Chnebelbart gstriche. Es isch totestill gsi im Wald, währed d’Ouge vo sämtlechen Offizier mit der höchschte Spannung uf e Bscheid vo ihrem Kommandant gwartet hei. «Vor allem uus», het er ändlech gseit, «hei mer derfür z’sorge, daß üses militärische prestige makellos blybt.» Da stellt sech der Houpme Daxelhofer groß und breit vor en Oberscht und seit: «Herr Oberscht, i meine, vor allem syge mir Bärner, und wenn üsi Obrigkeit kategorisch verlangt, daß üsi Kapitulation ghalte wärdi, so hei mir di heilige Pflicht, für e Wille vo üser eigeten Obrigkeit yz’stah, choschti’s, was es welli. Mir sy freii Schwyzer und mache, was üs ds Gwüsse befiehlt.»

		Dem Houpme Daxelhofer syni Kamerade sy e chly verblüfft gsi ob dene verwägene Worte, aber me het ne wohl agseh, daß sie mit ihm yverstande gsi sy. Der Oberscht hingäge het di ängen Ändi vo de Zügel hin und här gschlängget, isch chräbsrot gsi und het dem Herr Daxelhofer geantwortet: «Alles a sym Ort! I weiß ganz gnau, was i z’tüe ha, Herr Houpme. Jedefalls bruuchen i vo Euch ekei Lätzgen über myni Pflichte. I wirde derfür sorge, daß di Sach undersuecht wird. Und wenn di Herre bim Chriegsminischter wei vorstellig wärde, so will i ne nid dervor sy, sobald de der Momänt cho isch. Für en Ougeblick kennen i gar nüt anders als my militärische Befähl, und i wirde däm wüssen Achtung z’verschaffe. Mir marschiere wyters. A vos ordres!»

		185 Der Oberscht het uf em Platz, wo-n-er das gseit het, ghalte, bis der letscht Offizier bi syr Kompagnie gsi isch, und du het er der Houpme Manuel zue sech gwunken und isch mit ihm dem Regimänt voruus gritte.

		Gäb wie me gschwige het, am glychen Abe no isch under der Mannschaft uscho, was der Houpme Manuel brichtet heigi, und jitz sy si urüejig worde. Scho am andere Tag het me da und dert eine müesse gschweigge, wo lut ufbegährt het. Aber rächt giechtig isch d’Stimmung erscht worde, wo me du zwee Tag nachhär vor Kaiserswerth aglanget isch und plötzlech der Rhynstrom vor sech gha het. D’Schiffbrügg isch no nid ganz fertig gsi, und das het’s mit sech bracht, daß i der Äbeni es gwaltigs Heer sech agsammlet het. D’Regimänter hei sech glageret und uf wyteri Befähle gwartet. Und so het es sech gä, daß grad im rächten Ougeblick d’Soldate Glägeheit gha hei, zsäme z’brichte. Vo Kompagnie zu Kompagnie isch undereinisch verabredet worde, über e Rhyn gang me nid. Und bald hei sech bi den Offizier Soldate gstellt und hei erklärt, me chönni mit ne mache, was me well, aber über e Rhyn gange si nid, für das heige si nid kapituliert. Und wil d’Offizier sälber nid eis gsi sy, so isch es gscheh, daß bi der einte Kompagnie der Houpme probiert het, syni Lüt z’betädige, währed i neren andere mit dem Standrächt dröit worden isch. Geng läbiger und giechtiger isch dischputiert worde, bis undereinisch der Prinz Condé mit syr suite agritten isch und dem Oberscht von Erlach der Wink gä het, abz’marschiere.

		«Uuf, uuf!» isch es vo peloton zu peloton gange, und d’Soldate hei widerwillig ihri Spießen und Gwehr ergriffe. Aber wo du di erschti Kompagnie Befähl überchunnt, 186 z’marschiere, hei d’Trummler und d’Pfyffer enandere verlägen agluegt, keine het e Finger grüehrt, und di anderi Mannschaft isch bockstill blybe stah. Jitz chunnt der Oberscht cho az’galoppieren und brüelet der Houpme vo der erschte Kopagnie a, was das für nen Ornig sygi mit däm Abmarsch, öb’s ächt well rücken oder nid. Aber no bevor sech öpper anders hätti chönne bsinne, wirft der Musketier Schmutz sys schwäre Gwehr dem Oberscht vor d’Füeß und brüelet: «Gäge di Evangelische tüe mer nid mit!»

		Der Oberscht het sech vor Zorn schier nid gwüßt z’fasse. Vor den Ouge vom Prinz Condé het ihm ds Regimänt nümme welle pariere! Er rüeft nam Profoß und befiehlt, dä Rebäll uf der Stell abz’füehre. Me het ne no einisch gfragt, öb er welli parieren oder nid, und wo-n-er mit der Hand uf sys Härz dütet und gseit het: «däm da inne, sünscht niemerem», isch er vom Profoß und syne Lüte bis a ds Bort vom Fluß gfüehrt worde, und bald druuf het e Salve gchrachet. Der Musketier Schmutz het sys Läbe hienache dem Rhyn abgschlosse.

		Dür ds Regimänt isch e Todesschräcke gange, und währed Tuuseti vo Füüscht sech ballet hei, sy de meischte Soldate di hälle Tränen über d’Gsichter gloffe. D’Offizier sälber hei vor Etsetze sech nümme gwüßt z’hälfe. Der Junker Wendschatz het di gröschti Müej gha, sech z’meischteren und isch i mene settigen Ufruehr gsi, daß er en Ougeblick uf em Punkt gsi isch, syni Waffen o vo sech z’wärfe.

		Wo der Prinz gmerkt het, daß ds Bärner Regimänt ekei Wank tue wott, het er der Oberscht und alli syni Offizier zsämegrüeft, und, bevor er mit ne het afa rede, het er uf mene Bort hinder em Regimänt von Erlach 187 schwärs Gschütz la uffahren und zu beidne Syte bis zum Flußufer Ryterei la ufmarschiere. Das alles isch mit großem Ufwand vo Befählen usgfüehrt worde. Und du het der Prinz den Offizier befole, si söllen ihri Mannschaft zur Erfüllung vo ihrer Soldatepflicht ermahne, si sölle rüejig über e Rhyn marschiere; däne well er ne de Glägeheit gä, ihri Sach vor e Chriegsminischter z’bringe. Öppis Unrächts wärdi me nid vo ne verlange. Sötti hingäge di Mannschaft sech widersetzen und der Armee i däm Ougeblick es schlächts Byspiel gä, so blyb ihm nüt anders, als mit Waffegwalt se zur raison z’bringe. Und derby het er uf di ufgfahreni Batterie zeigt.

		Di guete Schwyzer hei gseh, daß si total verchouft sy. Zringsetum het ne der Tod dröit. Uf d’Mannschaft het ds Schicksal vo ihrem Kamerad e settigen Ydruck gmacht, daß d’Angscht um ds Läben allne der Muet zu wyterem Widerspruch gnoh het. A strängi Disziplin sy si ja gwanet gsi; aber daß es so gleitig gangi, hei si sech bis jitz nid vorgstellt gha. Und so hei si sech na churzem Zuerede vo den Offizier la über d’Brügg füehre. Fascht alli hei bim Marsch über d’Brügg a ds Bort übere gschilet, wo ihre Kamerad hinder de Wydeböum begrabe worden isch.

		Sobald daß ds Regimänt uf der andere Syte, geng no umringt vo französische Truppe, Quartier het gmacht gha, isch der Oberscht mit sym Stab und allne Houptlüte ga Kaiserswerth, für bim Herr de Louvois Vorstellunge ga z’mache. Am Abedhimmel isch e schwarzi Wand ufzoge, es het gwätterlüüchtet, und wie fyschterer daß es worden isch, descht uheimeliger het es usgseh. I eimyne sy geng no Regimänter derhär 188 cho z’marschiere, und d’Blitze, wo d’Wulkewand verrisse hei, hei uf de Spieße, Schwärter, Hälmen und Harnischen e gruusige Widerschyn gfunde. Mit fyschtere Gsichter sy di Bärner-Houptlüt hinder ihrem Oberscht här dem Stedtli zuegange. Jede het für sich überleit, wie-n-er sech zu däm böse Handel stelle söll und was er welli säge, wenn er sötti gfragt wärde.

		Underdessen isch natürlech im Quartier der Tag mit synen Ereignissen yfrig verhandlet worde, und mänge het trotz der Müedigkeit no lang ekei Schlaf gfunde, wil d’Ydrück vo allem, was men erläbt het, und der Chummer vor nere böse Zuekunft se-n-alli plaget hei. Der Junker Wendschatz het sitdäm er vo Bärn furt isch, ja villicht i sym ganze Läbe no nie so bösi Stunden erläbt wie hütt. Geng und geng wieder het er dä unglücklech Schmutz gseh, wie si ne packt, bunden und furtgschleipft hei, geng und geng wieder het er di Salve ghöre chrache, und wenn er einisch vor Müedigkeit uf nen Ougeblick ygschlafen isch, so het er sech umringt gseh vo hunderte vo Soldate mit Flüech uf de Lippen und Tränen i den Ouge. Und de het er im Troum es Wäsen um sech ume gspürt, wo-n-er niene rächt het chönne hiwyse, no gseh, und doch isch es ihm gsi, es müessi öpper vo daheim sy, aber er isch nid drüber cho, wär und was es isch, wo ne so g’ängschtet het. Der chlynscht Lärme het ne mit Chlupf us em Schlaf ufgjagt, und de het er i der Fyschteri linggs und rächts mit de Händ um sech griffe, wie für z’luege, wo-n-er syg und ob er syni Sache bi-n-enandere heigi. Da gryft sy Hand uf e Chorb vo sym Däge, und wie ne Blitz isch es ihm dür March und Bei gfahre: Das isch ds Schwärt vom Oberscht Wendschatz! D’Nächi vo der 189 wärtvolle Waffe, wo-n-er so stolz druuf gsi isch und wo-n-er heilig ghalte het wie nes Amulett, isch ihm di Nacht ganz uheimelig worde und het ihm erscht rächt ekei Rueh gla.

		Syne Kamerade vo der Kompagnie Daxelhofer isch es nid viel besser gange. Alli Ougeblick isch einen ufgschosse, und, me het möge lose, wenn me het welle, so het men ihreren es paar ghöre chüschele vom Rhynübergang und was nen ächt jitz de no warti. Vo Zyt zu Zyt het e Blitz i d’Schüüren ynezündtet, wo si gläge sy, und de het me mögen erchenne, daß da und dert einen ufrächt gsässen isch und stober um sech gluegt het. Der Junker Wendschatz het bald der Schlaf z’vollem verlore gha, und wie für sech us der Qual vo der Schlaflosigkeit z’rette, fat er jitz a mit dem Fähnerich Stämpfli rede, wo näben ihm glägen isch. Es löj ihm doch eigetlech ekei Rueh, het er gseit, daß dä arm Schmutz wie ne Hund sölli verscharret und vergässe sy. Das Schicksal ghöri doch amene Ma nid, wo so für sy Meinung ygstande sygi. Wenn er wüßti, wie’s astelle, so müeßti dä emel no nes Zeiche uf sys Grab ha. Dem Stämpfli isch dä Vorschlag wie nen Erlösung cho. Ihn het der glych Chummer plaget, und mit beidne Hände het er zuegriffe. Es syg wahr, het er gmeint, guetz’mache gäb’s da leider nüt meh, aber ihm tät’s emel o wohle, wenn si däm Toten uf irged en Art chönnten es Zeiche vo ihrer Achtung gä. Und wenn är sälber scho nüt dervo gseji, so gäb’s e Gott im Himmel, wo verstandi, was si dermit wette säge.

		Aber wie das astelle? Zringsetum sy Wache vo französische Regimänter gstande, und über d’Schiffbrügg zrügg loufe wäri nid müglech, ohni sys Läben uf ds 190 Spiel z’setze. Am beschte wär’s, wenn si öppen e Stund vor Sunnenufgang chönnten ufbräche, da syge d’Schildwachen am schläferigschte, und es wär am liechtischte, sech dürez’schlyche. Und bis dahi hätti me no guet Zyt, alles usz’spionieren und zwägz’mache. I däm Ougeblick zündtet wieder der Wätterschyn i d’Schüüren ynen und git dem Junker Wendschatz d’Idee, me chönnti villicht de vom Gwitter profitiere. Är und der Stämpfli sy rätig worde, sech grad di rächte Lüt usz’läse, wo si hei welle mitnäh. Der eint het der Bärger Chrischte vorgschlage, der ander der Hänggeli. Und jitze sy der Lütenant und der Fähnerich ufgstanden und hei mit wachsamen Ouge d’Blitzen abpasset, für hurti z’luege, wo di beide Soldate lige. Das isch gar nid liecht gsi, vo wäge d’Mannschaft isch dick inenandere gläge, und di meischte hei ihri Gsichter i den Armen oder zwüsche de Kameraden inne versteckt gha. Rüefe het me nid dörfe, wil natürlech niemer öppis vo ihrem Plan het sölle merke. Ändlech hei si di beide Soldaten erwütscht. Der Hänggeli, wo der verwägener gsi isch, isch i Plan ygweiht worde, der Bärger, als der schlauer, het bim Kantonnemänt als Wacht sölle zrüggblyben und, wenn’s nötig wär, Uskunft gä, wo si hi syge, oder im schlimmschte Fall se cho sueche. Das het’s dem Bärger gar nid chönne, er wär lieber mitcho, und wenn men ihm grad ds strübschte zuegmuetet hätti. Aber der Junker het ihm gseit, me müeß e jede na syne bsundere Gabe bruuche, är sygi der schlimmscht und heig ds uverschantischt Muul, und drum ghör er dahäre.

		Sobald alles isch verabredet gsi, sy si über di andere wäg zur Hütten uus. Mängen isch derby trappet worden 191 und het gfluechet, aber i der Schlafstürmi het sech keine rächt überleit, was da vorgangi. Jitz isch ds nächschte gsi, zwöi Brätter z’sueche, für druus es Grabchrüz z’mache. ’s isch nid lang gange, so het der Hänggeli mit syne Bäretatzen e Scheie vo mene Hüehnerhof loströnnt gha und se-n-über em Chnöu i zwee Bitze broche. Zwägschnyde het me se-n-i der Fyschteri scho chönne, und i jedem Bitz het der Hänggeli ne Fueg gmacht, daß me se liecht zu mene Chrüz het chönne zsämesetze. Aber einschtwyle hei si, für liechter dermit furt z’cho, se no nid zsämegsetzt. Der Stämpfli het gfunde, es mangleti jitz aber no öppis Gschribnigs druuf. Er het sälber gmeint, am beschte gfiel’s ihm, wenn me druuf chönnti schrybe: «Hie hat ein treu Schweizerherz z’schlagen ufghört.» Aber di andere hei gseit, das sygi z’läng, es mög nid druuf und wär das no wett dryschnyde bi der Fyschteri. «Und wenn me nume miech: Hie liegt ein braver Schweizersoldat?» meint der Stämpfli. «Das sygi o no z’läng», meint der Junker, si welle nume druuf mache: «R.I.P.», das isch ihm vo sym Latin här no blibe. «M’m» het der Stämpfli gmeint, «das gsuch verfluecht katholisch uus.» Erscht wo-n-ihm du der Lütenant erklärt het, was es welli säge, und daß da drunder e Katholik und e Reformierte prezis glych guet chönne schlafe, het der Stämpfli nahgä, aber meh nume, wil es bloß drei Buechstabe het gä z’schnyde, katholisch usgseh tüej es einewäg. Dem Hänggeli isch es natürlech glych gsi, öb me Hans schrybi oder Heiri, öb’s dem Schmutz oder dem Schmalz gälti, wenn’s numen e rächtschaffene Streich het gä usz’füehre, und de wie strüber wie lieber. So het du der Fähnerich di chürzeri Scheien a d’Huswand 192 gha und im Widerschyn vo de Blitze sy Inschrift mit dem Sackmässer ygchritzet. Derwähred het es jitze scho afa donnere, und der Luft het gehütet und ds Strou vom Hüttedach afa obsig bürschte. Di drei sy under em Vorschärm gstanden und hei dem Wätter zuegluegt, wie-n-es nächer und nächer cho isch. Brandschwarzi Nacht het di ganzi Gäged verdeckt, und vom Wald här het es i der Fyschteri gruuschet, wie wenn dert es Meer brandeti. Ei Donnerschlag het der ander abglöst, und d’Blitze sy i wilde Sprünge dür e Himmel gfahre. Geng bländiger isch ihre Schyn worde, geng gäjer hei d’Donnerschleg gchrachet.

		Me het trotz dem Ruuschen und Donneren und trotz der dicke Fyschteri gmerkt, daß es um ds Dorf ume nah-ti-nah läbig wird. Vo eim Blitz zum andere het men under em Vorschärm vo de Nachbarhüser meh Soldate gseh. Ds Wätter het se wie d’Schärmüüs us de Fälder vüre tribe, und doch het der Gwitterräge no nid z’grächtem ygsetzt gha.

		Üsi drei Schwyzer hei sech sprungfertig gmacht. Ihri Uniformröck hei si abzogen und i d’Hütten yne ta, damit me se weniger kenni. Und Waffe hei si wyters o keini mitgnoh als ihri Dolchmässer, und für en üsserschte Notfall het der Junker e Pischtolen i Gurt gsteckt.

		Jitz het’s afa chuten und chrose, nid nume wie wen der Luft d’Böum wetti us em Bode ryße; jeden Ougeblick het me gmeint, d’Stroudecher müessen i d’Luft ufefahre, di armsälige Burehüser zu mene Huufe Gräbel zsämefalle. Im blaue Liecht vo de Blitze het me ganzi Trybete vo Soldate gseh cho, wo ihri bivouacs uf em Fäld ussen im Stich gla hei, für cho z’schärme. 193 Mit eim Schwall isch der Räge losplatzet, und zwüsche de große Tröpf sy hampveleswys d’Riselsteine cho z’flüge.

		«Jitz los!» het der Junker Wendschatz gseit, und dermit sy di drei, wie Schwümmer i ds Wasser, under em Dach vüregsprunge. Unwillkürlech hei si der lingg Arm über d’Stirne gha, zum Schutz gäge ds Wätter, di rächti Hand parat, für jedes Hindernis us em Wäg z’ruume. Zwüsche zwöine Burehüser düre, wo me gar nid gwüßt het, i was me louft — so groß sy d’Gülle gsi — hei si sech dür ganzi Schare vo französische Soldate gwunde, geng druuf uus, zwüschedüre z’schlüüfe, ohni mit öpperem i Konflikt z’cho. Scho hei si der dickscht Schwarm vo de Flüchtige passiert gha, da merkt im Schyn vo mene Blitz e französischi Schildwach, wo nid gwüßt het, wie sech wehre gäge das Gläuf, daß da drei Mannen ohni Uniform sech gäge Strom bewege. «Halte, qui v...!» Wyter isch er nid cho; der Hänggeli, wo mit gspitzten Ohren und scharfem Blick hinder syne beiden Offizier här gloffen isch, het mit syr Scheie dem wachbere Franzos eis uf d’coche ghoue, daß dä alles het la gheien und mit beidne Händen a ds Muul ufegfahren isch; derzue isch er für sy treui Pflichterfüllung vo syne Kamerade, wo under hundert gottsläschterleche Witze dem Schärme zuegsprunge sy, numen usglachet worde. Us em Ruuschen und Lärme vo Donner und Räge het es vielstimmigs Glächter tönt, und emel es halb Dotze het spottwys «qui vive» und «güggerrüggü» brüelet. Mängen isch gstolperet und umtätscht, und wie meh daß ere z’Bode cho sy, wie meh isch glachet worde.

		Der Hänggeli het, sobald si di Schildwach hei passiert 194 gha, syne beide Kameraden e Mupf gä und ne zuegrüeft: «Jitz aber furt! hü!» Und wie us em glyche Rohr gschosse, sy di drei über ds fyschtere Fäld uus dervogrönnt. — Ohni umez’luegen und ohni z’verschnuufe sy si der Nase nah grönnt gage Rhyn zue. Ob si der chürzischt Wäg gfunde hei oder im Ziggzagg gfahre sy, das hätte si sälber nid chönne säge; si hei sech dermit tröschtet, daß si wohl öppen irged a menen Ort a ds Wasser wärde cho. Aber hienache dem Fluß isch no ne Streife nidere Wald gläge, wo’s i der Fyschteri nid eso ganz liecht isch gsi, derdür z’cho. Und wenn scho d’Blitze ne zündtet hei, so sy si na jedem Strahl wieder bländet gsi, und bis zum nächschte Schyn het’s Wurzelstöck und Grebli gnue gä, für drüber z’trohle. Es isch richtig nid lang gange, so ghört men öppis tätsche, und der Hänggeli rüeft: «Halt! Hier liegt ein treuer Schweizersoldat.» — «Wo bisch? — Was het’s gä?» frage di andere. Und vo denn ewäg hei si, für sech nid z’verlüüre, enandere d’Hand gä. Hie hei si vo de Franzose nüt meh gha z’förchte. Bi däm Wätter hätti men allefalls no ne déserteur im Wald chönnen aträffe, aber sünsch gwüß niemer. So hei si sech du o besser chönne Zyt näh, für der Wäg z’sueche. Und wo si ändlech a ds Wasser cho sy, hei si du o nes Fueßwägli gfunde, wo si druffe flußufwärts nächer gäge Kaiserswerth zue hei chönne cho. Jitz het’s wieder gheißen ufpasse. Uf mene Sporre bi den erschte Hüser hei si d’Huefe vo Roß und ds Brüel vo Fuehrlüt vo der Schiffbrügg här ghört. Also isch dert nüt gsi z’mache. Si sy uf d’Suechi na mene Weidlig und hei ändlech, wo me di erschti Spur vo Tagheiteri gmerkt het, eine gfunde. Jitz isch es aber o di höchschti Zyt gsi, 195 und si hei gschaffet wie no nie, für überez’cho. Glücklecherwys het sech jitz niene nüt meh grüehrt und ekei Wach meh nes Oug uf ds Wasser gha. I Findesland isch me ja no nid gsi, und i nere settige Nacht het me sowieso am Fluß nüt Bsunders gsuecht. Nid ohni Müej hei si du am äneren Ufer der Platz gfunde, wo ihre Kamerad verscharret gsi isch. Si hei ihres Chrüz zsämegsetzt und’s i Härd gsteckt. Keine het es Wort gseit; aber allne dreinen isch es truurig z’muet gsi. Hei si vori i der Gfahr und Ufregung vo ihrer Flucht a nüt meh anders dänkt, als wie si sech am beschte chönne düreschla, so isch ne jitz uf däm einsame Grab zwüsche de tropfednasse Wyde di ganzi misère vo ihrer Situation wieder z’Sinn cho. Langsam, wie nes Schicksal, däm nid z’ertrünnen isch, isch der Strom im düschteren Erwache vom Tag a däm Plätzli vorby grunne, wo ihre Kamerad — der einzig, wo’s het la druuf abcho — lieber sys Läbe härgä het, als nes Gleich z’tue. Dem Junker Wendschatz und dem Fähnerich isch es gsi, wie wenn us däm früsch ufgschüttete Härdhüüffli e geischterhafti Stimm ne di bitterschte Vorwürf würdi mache, und dem Junker no ganz bsunders isch es vorcho, das Chrüz, wo si dermit dem Kamerad hei wellen Ehr erwysen und zuglych ihres eigete Gwüsse chly gschweigge, redi no dütlecher und säg ihm, da dermit syg es de nid gmacht. Am liebschte wär er derby abgsässen und hätti no chly gstuunet, für wieder irged e Wäg us däm plaghafte Dürenand vo Gedanken use z’finde.

		Aber es isch ekei Zyt gsi z’verlüüre, wenn si ungschlage wieder i ds Kantonnemänt hei welle cho. Und d’Chelti i dene nasse Chleider het se tribe sech 196 z’rüehre. Na mene letschte truurige Blick uf ds Zügnis vo ihrer treue Waffebrüederschaft, wo si hie hei ufpflanzet gha, sy si mit läbige Schritte zu ihrem Schiff zrügg und hei sech ohni wyteri Abetüür zu ihrer Kompagnie zrügg gschliche.

		Was am andere Morge di Houptlüt vo ihrne Vorstellunge bim Chriegsminischter hei gha z’brichte, isch gar nüt Tröschtlechs gsi. Wüescht abeputzt heig me ne, het der Houpme Daxelhofer erzellt. Der Oberscht heigi mit aller syr glatte Höflechkeit so wenig usgrichtet, wie är sälber und der Houpme Manuel mit ihrnen ungspitzte Redesarte. Wo me dem Minischter d’Kapitulation under d’Nase gha und druuf verwise heig, daß ihres Regimänt nie gägen Evangelischi dörfi bruucht wärde, heig er mit menen überlägene Lachen abgwunken und gseit, das gälti nume vo den Evangelischen i Frankrych sälber. Mit däm heig me ne ds bescht Argumänt gnoh, und jitz gäb’s halt nüt meh z’brichte. Jitz müesse si einschtwyle folgen und mitmarschiere. Hingäge heig me nen erloubt, der Lütenant vo Büre ga Bärn z’schicke, für dem Rat ga Bricht z’machen und Verhaltungsmaßregle z’reiche. Das het der Junker Wendschatz bsunders interessiert, und er het sech i der nächschte freie Stund ufgmacht, für mit dem Herr vo Büre ga z’rede. Er het ne no z’Kaiserswerth inne gfunde, und wo-n-er vo dert umecho isch, hei syni Kamerade gmerkt, daß öppis mit ihm vorgangen isch. No meh als bis jitze het me ne da und dert gseh sitzen und stuune, und uf em Marsch, wo-n-er sünsch gwöhnlech zu de Luschtigschte ghört het, isch er jitz stundelang vor syne Lüte här gloffe, ohni nes Wort z’verlüüre. Ei Tag isch de Lüte, wo znächscht 197 hinder ihm marschiert sy, ufgfalle, daß er en andere Däge treit het; aber settigs isch mängisch vorcho, und me het sech wyter nüt derby dänkt.

		Der Marsch isch gäge di holländische Gränze wytergange, und sit Kaiserswerth het der hinderscht Ma gwüßt, daß alles sech-Wehren und Reklamiere nüt meh nützi.

		*

		Vom Toppwald bis zum Hürnbärg und vo der Hube bis zum Gmeiß hei d’Chüeh i schöne Herde gweidet, und d’Füürli vo de Hüeterbuebe hei ihri blaue Röuchli zum bleiche Herbschthimmel ufegschickt. Eso rächt e chummerlose Tag het’s ein dunkt, syg’s, und es chönnti hütt niemer e Runzlen uf der Stirne ha. Aber wo ne tiefe Schatten uf mene Möntschehärz ligt, da cha d’Sunne schyne, was uf d’Wält abe ma, es taget einewäg nid, bsunders nid, wo der Läbesmorge scho chly wyt hinde ligt. Im Schloßgarte vo Hünigen isch der Herr Seckelmeischter a sym Stäcke langsam der Chise nah uuf und nider gange. Albeneinisch isch er blybe stah und het der Chopf la hange, albeneinisch het er mit sym Stäcke tiefi Löcher i weiche Bode gstoche, und mängisch het der Bach e Herbschtzytlose derdürab treit, wo der alt Herr i menen Alouf vo Mißmuet mit dem Stäcken abgschlage het.

		Im Wasserschlößli isch d’Frou Oberschti gsässen und het a nere Tapisserie g’arbeitet. Derby het si ihre Vatter nid us den Ouge gla und all fingersläng was si brodiert gha het wieder müessen uftue. Der Herr Willading isch scho sit Wuche z’Hünige gsi, und wenn ihm scho ds Läben a der freie Luft usse guet zuegschlage het, 198 so isch er doch nume ganz usnahmswys meh heiter und gsprächig worde, Ihm isch es — so het er emel gmeint — lätz gange. Und wenn öpper hätti i ds Härz vo däm alte Ma chönnen yneluege, so hätt er sicher ds gröscht Erbarme mit ihm gha. Viel meh, als me nume dänkt het, het’s der Herr Seckelmeischter druuf abgseh gha, di beide Sühn vom Oberscht Wendschatz so z’erzieh, daß er’s vor sym Gott rüejig hätti dörfe verantworte. Aber i mene länge Läbe voll Arbeit und uf mängem Poschte mit schwärer Verantwortung het dä Ma d’Wält vo der praktische Syte glehrt aluege, het hundertmal chönne gseh, wie ideali Alöuf z’Schande worde sy, wil eine nid mit de Verhältnisse het welle rächne, wie si halt einisch sy, het mänge gseh der Muet verlüüre, mänge sech der Chopf yrönne. Es isch nid gsi, daß er nid sälber en ideale Zug öppe no hätti gwüßt z’schetze; aber alli syni Erfahrunge hei ne je länger descht meh zum Grundsatz gfüehrt: «Es ist dem Manne gut, daß er sein Joch trage in der Jugend.» Und mängisch het er ob em Dischputiere mit der Fuuscht uf e Tisch gschlagen und gseit: «Lehre folge, dadruuf chunnt’s a im Läbe. Wär nie het glehrt folge, wird sech nie uf ds Befäle verstah!» Und wil im ganze der jung Bärner scho chly öppis ma verlyde, so het der Herr Seckelmeischter sech nid geniert, syni Großchinder e chly ruuch i d’Finger z’näh. Daß e Töldi, wo doch uf em Land ufgwachsen isch, ihm ender under der Hand wäg chömi, vermeintlech für d’Ideal vo sym Vatter z’verfolge, als daß er sech ließi abbiege, das frylech het der Herr Willading nid dänkt. Er het ne welle derzue bringe, daß er d’Herrschaft vo Hünige so chönni füehre, wie-n-es na synen eigete rychen Erfahrunge 199 hätti sölle gscheh. Und wenn das scho mängisch mit Byschten und Bärze vor sech gangen isch und dernah usgseh het, wie wenn är, der Seckelmeischter, dem junge Wendschatz nüt gönnti, so het er sech dermit tröschtet, daß de d’Lüt einisch scho wärden ygseh, wär rächt gha heigi. Uf ne Geduldsprob müeß me’s chönne la abcho. Sogar us de Träne vo der eigete Tochter het er sech nüt gmacht und nere-n-uf jedi Vorstellung hi g’antwortet: «Wart nume, wart nume!» Er het geng no druuf grächnet gha, daß di ruuchi Schuel vom frömde Dienscht am Junker Berchtold wärdi abbringe, was ihm sälber nid glungen isch. Leider hein ihm aber di böse Nachrichte, wo vom Regimänt von Erlach cho sy, die Hoffnung o no zerstört. Und us den Ouge vo der Frou Kätheli het — öb me’s het welle gseh oder nid — je länger descht meh der Gram usegluegt. Di einzigi Hoffnung, wo-n-ihm no bliben isch und wo-n-er o no sy Tochter dermit het chönne calmiere, das isch d’Mission vom Houpme Manuel gsi. Was er usgrichtet heigi, het me no nid gwüßt; aber im stille het me druuf grächnet, daß gäge Herbscht ds Regimänt wärdi abdanket sy. Der Bscheid hätti frylech scho lang wieder chönne z’Bärn sy. Wuchen- und wuchelang het me druuf gwartet, und us de Wuche sy schließlech Monete worde, so daß me halt z’Bärn agnoh het, entweder di französischi Regierung well nid mit sech la reden oder die Herren Offizier mache sech nüt druus, sech gäge di evangelische Holländer la z’bruuche. Uf di erschte Nachrichte hi isch di ganzi Stadt Bärn in e furchtbari Ufregung grate; di franzosefründlechi und di anderi Partei sy sech wüescht i d’Haar gfahre. Me het dervo gredt, di Offizier 200 z’strafen und nen ihri Sitzen im Große Rat abz’spräche, und nume mit Müej und Not hei’s ihri Fründe derzue bracht, daß me bschlosse het, doch zerscht no nen Undersuechung az’stelle. Ob em Warten uf e Bscheid hei sech nah-ti-nah d’Lüt wieder e chly calmiert. Me het vo de Dischputatione gnue gha und lieber wieder vo andere Sache gredt. Erscht wo-n-es du wieder ganz still worden isch, isch der Herr Seckelmeischter ga Hünige verreiset. Aber dert isch er vom Rägen i d’Troufi cho, vo wäge meh als alli Lüt z’Bärn het sech d’Frou Kätheli mit der Sach plaget.

		Erscht i dene Tagen isch ds Grücht gange, es sygi Bricht cho vom Regimänt. Me het’s im Schloß dem Herr Seckelmeischter einschtwyle verschwige. D’Frou Kätheli het wohl gwüßt, daß ihre Vatter uf en erschte Lärme hi ga Bärn würdi verreise, und het gfunde, das müeß me verhüete, gäb daß me ganz sichere Bricht heigi. Si het dä Morge der Chrischtoph ga Münsigen abe gschickt, für dert im Schloß ga z’frage, ob men öppis wüssi. Ihri Spannung isch soz’säge mit jeder Minute gwachse, und i der Ufregung isch si bald derzue cho, jede Gedanke, wo nere dür e Chopf gfahren isch, für ne bedütungsvolli Ahnung z’näh. Und wil si im stille doch geng mit der Müglechkeit grächnet het, daß de statt nere bloße Bottschaft ds Regimänt oder emel di besseren Elemänt drunder grad sälber wärden arücke, so het si sech i ihrne Gedanke bereits zwäggleit gha, das Grücht, wo gangen isch, sygi villicht der Vorläufer vo dene, wo heichöme. Wär weiß — wär weiß, der Junker Berchtold isch nümme wyt vo Hünige! Eigetlech, het si sech überleit, heig er doch rächt viel vo sym Vatter a sech, und si müeßt sech wüescht 201 trumpiere, wenn är nid eine vo den erschte wär, wo ds Schwärt würden i d’Scheide stoßen und säge: So machen i nid mit!

		Me cha sech dänke, daß si ob allem däm närvös und chlüpfig worden isch und ob jedem Lärmeli vo ihrer Arbeit ufgfahren isch, für z’luege, öb der Chrischtoph öppe chömi. Es isch scho gäge Mittag gange, wo ihri scharfen Ohre vom Stulle här Hueftritte ghört hei, und grad het es se dunkt, es sygen ere meh als vo eim Roß. Wie uf Fäcken isch si dür ihre Rosegarte dem Schloß zue und änenuse bis vor e Stall. Und richtig — mit beidne Hände het si sech a ds Härz griffe — es sy zwee Ryter derdürab cho. Es het se frylech nid grad dunkt, daß der ander ihrem Berchtold glychi — aber er hätti sech ja o chly chönne veränderet ha, warum nid? Jitz sy si über ds Brüggli cho, und dermit sy der Frou Kätheli ihri Zwyfel fertig gsi, si het im Begleiter vo ihrem Suhn der jung vo Büren umegkennt. Doch emel sichere Bscheid! het si sech gseit und isch nen i der Allee etgäge gange. Aber scho bi den erschte Böum isch si wie versteineret blybe stah. Wie ne bösi Ahnung isch es uf ihrem schöne Gsicht gläge, und si het keis Wort über d’Lippe bracht.

		Dem Herr vo Büren isch es o nid rächt gsi, daß d’Frou Oberschti se hie vor der Türen ussen epfange het. Meh als di brüüchleche Redesarte het me hie under de Böum nid verlore. Zu glycher Zyt isch vom Garte här der Herr Seckelmeischter cho und vom Stall här der Schloß-Fritz, für d’Roß cho z’reiche. Wo d’Frou Kätheli gseht, daß der Herr vo Büren e Dägen i der Hand treit, isch si under der Hustüre blybe stah, het mit der einte Hand ihri Escharpen uf der Bruscht 202 zsämezogen und mit der anderen uf dä Däge zeigt. «Dir wärdet mer doch nid cho säge, daß es ihm es Unglück gä heigi?»

		«Nei, Frou Oberschti», antwortet der Herr vo Büre. «Er isch gsund und zwäg gsi, wo mer usenandere gange sy. Es isch frylech scho lang här, vo wägen i bi nid öppen uf em chürzischte Wäg ga Bärn cho.»

		«Aber das isch doch dem Berchtold sy Däge?» fragt d’Frou Kätheli wyter. «Wie chömet Dir de derzue, mir dä umez’bringe?»

		«Dir söllet’s im Ougeblick vernäh, Frou Oberschti.»

		Me het der Herr vo Büren i Saal ufe gfüehrt und ihm e Channe Wy ufgstellt. Und du het er afa erzelle, wie-n-es ihm ergange sygi uf syr Reis vo Kaiserswerth ga Bärn. Und derby het er ds Schwärt vom Oberscht Wendschatz zwüsche de Chnöue bhalte. Der Herr Seckelmeischter het nen unändlechi Mal underbroche mit Frage; es isch ds reinscht Verhör gsi. D’Frou Kätheli het allem däm wenig nahgfragt, trotzdäm es se ja o interessiert het; ihre-n-isch es nume drum z’tüe gsi, bald z’erfahre, warum er dä Däge heibringi. Der Herr vo Büre sälber het blanget, syni eigeten Erläbnis zum beschte z’gä; aber der Herr Seckelmeischter isch nid gsi abz’bringe vo syne Fragen über e Kapitulationsbruch. Erscht wo der Herr vo Büre der Bscheid vom Minischter Louvois het dargleit gha, het du der Herr Willading ufghört frage. Er het der Chopf uf d’Bruscht abe la hangen und isch i ds Stuune verfalle. Und jitz hei di andere no müesse lose, warum der Herr vo Büren erscht im Herbscht ga Bärn cho sygi, wo-n-er doch im Maie sech vom Regimänt verabschidet heigi. Er isch nämlech uf sym Ritt vo Kaiserswerth ga Köln vo 203 mene französische Garde-Offizier begleitet worde, wo angäblech o grad dert hi nen Uftrag gha het. Chuum z’Köln acho, het ne dä Offizier mit andere französische Gardischte zsämebracht, und wo-n-er weder Roß no Waffe meh zur Hand gha het, hei si-n-ihm e Haftbefähl under d’Nase gha und ne z’morndrisch mit starker Eskorte ga Metz abgfüehrt. Dert isch er zwee Monet lang, ohni nume z’wüsse warum, zrügg bhalte worde. Erscht hindedry isch du usecho, daß das alles uf gheime Befähl vom Herr de Louvois gscheh isch. Dä het eifach welle verhüete, daß der Rat z’Bärn öppis chönni dryrede, gäb daß er ds Bärner-Regimänt zu däm bruucht gha het, wo-n-er het vorgha. Me cha sech dänke, daß dä Bricht i de Bewohner vom Schloß Hünige kei großi Sympathie für d’Franzosen erweckt het.

		«Aber jitz dä Däge, Herr vo Büre», het d’Frou Kätheli ungeduldig gfragt. — «Ja, dä Däge», het der Herr vo Büre gseit. «Am Morge, wo-n-i mi grüschtet ha uf d’Abreis, chunnt der Berchtold zue mer und git mer dä Däge. Es sygi ds Schwärt vo sym Vatter, und er bringi’s nid länger über sech, das uf em Lyb z’trage. Mitmache müeß er jitze, und so well er lieber frei sy vo den Ehrepflichte, wo men ihm daheim uferleit heigi. I söll ihm der Gfalle tue, Euch, Frou Oberschti, dä Däge wieder zrüggz’bringe. Natürlech het er mer viel Grüeß a Euch alli mitgä und lat Ech la säge, Dir söllet Ech um ihn nid ängschte.» Mit däm het der Herr vo Büre der Frou Kätheli di schöni Waffen umegä. Si isch ufgstanden und het, ohni nes Wort z’säge, ds Schwärt vo ihrem Ma wieder dert versorget, wo si’s vor bald mene Jahr het gnoh gha.

		Es isch e Zytlang im Saal totestill blibe. D’Blicke vo 204 de beide Junge hei verstole d’Frou Kätheli verfolget, wo sech absyts vo den andere wie erschöpft uf ne Stuehl nidergla het. Der Herr vo Büren isch i der bitterschte Verlägeheit gsi und het, für sech drusz’winde, der Herr Seckelmeischter wieder uf e Kapitulationsbruch bracht und ihm jurischtischi Frage vorgleit. Der Chrischtoph het sech i där Situation gar nid zrächtgfunde. Natürlech het ihn am meischten interessiert, was ds Töldis Kamerad vo synen Abetüür erzellt het; aber vom Ougeblick ewäg, wo d’Mama absyts isch ga sitze, het ihm es dunkels Gfüehl ds Härz ygschnüert. Viel ds weichere Gmüet als sy Halbbruder und biegsam wie ne Wyderuete, het er i de letschte Tagen under der Verstimmung zwüsche Großvatter und Muetter je länger descht schwärer afa lyde. Natürlech het’s ne meh zu der Muetter zoge; aber die het’s nid welle lyde, daß er under den Ouge vom Großvatter sy chindlechi Zärtlechkeit zue dütlech vürechehri; warum, het er äbe nid begriffe. Und so het er vergäblech gsuecht, a wän er sech mit sym chindleche Härzweh söll alähne. Und jitz het er gmerkt, daß öppis gscheh isch, wo volländs Großvatter und Muetter chönnti usenandere bringe. E Zytlang het er sech gwehrt und gschlückt und gschlückt. Aber zletscht het er sech nümmen ebha und isch uf d’Mama zue, für nere-n-um e Hals z’falle, er het sälber nid gwüßt, öb für se z’tröschte oder für sich sälber Luft z’mache.

		Aber wieder, wie i de letschte Tage, het ne d’Frou Kätheli vo sech abgwehrt, und wil si gmerkt het, daß si jitzen über sich sälber o nümme Meischter isch, isch si ufgstanden und zur Tür uus gange. Stolz und ufrächt isch si blibe, bis si sech de Blicke vo dene Herre het 205 etzoge gha; aber di eichigi Saaltüren isch nid dick gnue gsi, für z’verhindere, daß men im Saal ihres Ufschluchze ghört het. Der Chrischtoph isch dür di anderi Saaltür verschwunde und di beide Herre, wo zrüggblibe sy, hei ihres Gspräch für nes paar Minuten underbroche.

		Was der Frou Kätheli das Erläbnis so schwär gmacht het, isch weniger der Verdruß dadrüber gsi, daß der Berchtold sech zum Dienscht gäge syni Gloubesbrüeder laj la bruuche — daß er’s nid mit guetem Gwüsse tüej, het nere ja juscht der zrügggschickt Däge bewise. — Nei, es isch ds Gfüehl gsi, daß ihre d’Chraft usgangi, für dem Stiefsuhn ds glyche Mäß vo Muetterliebi z’gönne, wie dem eigete Suhn. Si het nie vergässe, was nere der Herr vo Graviseth als letschti Bottschaft vo ihrem Ma gseit het: Der Chrischtoph söll se de dür di schwäre Zyte düretrage. Aber bis jitze het si sech mit Händen und Füeße dergäge gwehrt, d’Liebi zum Chrischtoph die zu sym Stiefbruder la z’überwuechere. Das het und het nid sölle sy. Und ender, so het si gmeint, würd si ihres Läbe la, als der Berchtold us em guete Glöis la use z’graten und am Änd gar um ds vätterlech Erb, d’Herrschaft Hünige, la z’cho. Uf der andere Syte het si sit dem Tod vo ihrer Mama ne doppleti Verpflichtung gspürt, der Herr Seckelmeischter mit voller Chindesliebi z’umgä und so viel Liecht als nume müglech i sy Läbesaben yne z’bringe.

		Das alles isch nere jitz bald i einzelne klare Gedanke, bald i mene Dürenand vo Gfüehl und Überlegunge dür e Chopf gange, und vo Stund zu Stund meh het öppis i nere na Erlösung gschroue. Wie und wohär die aber sötti cho, het si allerwälts nid begriffe.

		206 Wo si dadrüber nachestuunet, isch nere-n-undereinisch der Sunneschyn ufgfalle, wo breit und glaarig a der Wand glägen isch. Dä het se du a ds Fänschter zoge und se-n-agmacht, i heiterblaue Himmel ufez’luege. Er isch nid anders gsi als a jedem schöne Tag, und doch het er hütt der Frou Kätheli meh gseit als sünsch. Di unermäßlechi Wyti und di mildi Heiteri hei nere wohl ta und nere gseit, so guet wie das guldige Liecht für jedes Möntschechind wyt und breit e Wohltat sygi, öb’s es merki oder nid, so guet wärdi der lieb Gott im unerschöpfleche Rychtum vo syr Liebi und Barmhärzigkeit doch o no öppis für si ha, wo nere-n-us däm Jammer chönni usehälfe, ja, was nere du no bsunders wohl ta het, isch gsi, daß si sech het dörfe säge, dä blau Himmel und di göttlechi Barmhärzigkeit breite sech ja schließlech o über e Junker Berchtold uus.

		Ihri Husfrouepflichte hei du bald d’Frou Oberschti für nen Ougeblick us ihrer Trüebsal usegrisse. Es isch nere z’Sinn cho, daß si no dises und das z’bsorge heigi, und so het me nere nid emal meh so viel agseh vo ihrem Chummer, wo si mit ihrne Herre zum Tisch gsässen isch.

		Wär jitz aber dür e Bricht vom Herr vo Büre völlig us em Konzäpt bracht gsi isch, das isch der Herr Seckelmeischter gsi. Hätti men ihm nid völlig ds Ässen ufzwunge, so wär sy Mage hütt ganz z’churz cho. Na syr alte Gwohnheit het er di balleti Fuuscht uf em Tisch umegstoße, was natürlech uf em deckten Äßtisch scho minder komod isch gsi als uf sym Schrybtisch, wo-n-ihm albe niemer nüt derwider gha het, wenn er syni Papier underenandere gnuschet het. Jitz het me di 207 ganzi Zyt, müglechscht eso, daß er’s nid gmerkt het, Bächer, Schüßlen und Täller müesse wägzieh, damit es keis malheur gäbi. Und so isch doch wenigschtes öppis wenigs vo Heiterkeit i das Ässen ynecho.

		Chuum isch der Herr vo Büre wieder verreiset gsi, so het der Herr Willading um jedi Gwalt ga Bärn welle. Statt daß er sech nah-ti-nah calmiert hätti, isch sy Ufregung vo Tag zu Tag größer, sy Zorn über e Kapitulationsbruch vom Regimänt von Erlach giechtiger worde. Mängsmal het er sech eso in es Wäsen yne g’arbeitet, daß es der Frou Oberschti angscht und bang worden isch, es chönnt ihm de no a der Gsundheit schade. Über allem Studieren und Peroriere het sech der alt Herr vergässe, isch ohni Huet und Überrock im Garten umegrönnt, ei Momänt i der warme Sunne, der ander im ergschte Dürzug. Und richtig, am Tag, wo-n-er’s het welle zwänge, ga Bärn z’fahre, für im Große Rat gäge di verantwortlechen Offizier vom Regimänt losz’zieh, het ne ds Fieber packt, und statt i d’Gutsche het er i ds Bett müesse. Scho bald het’s ne so härgnoh, daß er z’zytewys ganz kuriosi Sache gseit het. Me het gmerkt, daß es nid gspasset mit ihm und het vo Bärn här e Dokter bschickt. Underdesse het me sälber dokteret, so guet me’s öppe verstande het, was aber gar nid liecht isch gsi, wil der Herr Willading, sobald er bi klare Sinne gsi isch, sech gwehrt und ufbegährt het, me söll doch nid so nes Wäse mache, är well uuf und ga Bärn. Nüt isch rächt gsi, wo men ihm het welle gä, und sogar dem Dokter het er nid welle folge. So isch es öppen e Wuche lang gange, und du het er afa glychgültiger wärde. Halbi Tage lang het er gschlafe, und zwüscheninnen isch er still und hülflos 208 daglägen und het nume begährt, sy Tochter um sech ume z’ha. D’Frou Kätheli het numen en Ougeblick zur Stuben uus bruucht, so het er gjammeret, si löj nen im Stich. Isch si dagsässe, so het er keis Oug vo nere-n-abgwändet, bis daß ne de albe der Schlaf wieder möge het. Het er e guete Momänt gha, so het er vo Vermögessachen afa brichte, vom Junker Berchtold und sogar vom Oberscht Wendschatz, und me het gmerkt, daß er z’zytewys nümme rächt drüber chunnt, wär eigetlech no läbt und wär gstorben isch. «Säg ihm de, er söll mi nid lätz verstah, i begryfi ne ja scho, aber settig Sache wellen erduuret sy, gäb daß me dryspringt.»

		«Wäm söll i das säge?» fragt d’Frou Kätheli. Der Chrank luegt se ganz verwunderet a und seit: «E dem Bernhard, dym Ma!» Und im glychen Ougeblick het er gschinen us mene troumhafte Zuestand z’erwache. Er het sech halb ufgrichtet. «Ach», het er halb ergerlech gseit, der Chopf gschüttlet und sech wieder uf ds Chüssi la falle, wie zum Schlafe.

		Ei Tag het me dem Chranke der Pfarrer vo Dießbach la cho. Er het’s nid schlächt troffe, der Herr Seckelmeischter het meh gredt als gwöhnlech i de letschte Tage, aber o der Pfarrer zum Wort la cho und ihm geduldig glost. Der Pfarrer het ihm e Psalm gläsen und über ihm bättet, und nachhär isch der Herr Willading lang ganz still gläge.

		Es paar Tag lang isch es no ufen und abe gange mit ihm; aber er isch meh und meh vo Chrefte cho. Und wie meh d’Frou Kätheli dä energisch und chreftig Ma het gseh zur Ruine wärde, descht meh het se natürlech der Usblick i d’Zuekunft afa plage. Er isch frylech nid 209 e chummleche Bystand gsi, aber halt doch ihre Vatter und e Möntsch vo Verstand, wo sech jede druuf het chönne verla.

		Ei Namittag, wo d’Herbschtsunne so rächt fründlech und fridlech i d’Stuben ynezündtet het und o no di chruuse blundgraue Haar vo der Frou Oberschti rotguldig het gmacht z’schimmere, da het der Herr Seckelmeischter der Chummer uf em Gsicht vo syr Tochter dütlech gseh und hätt nere gärn öppis zum Troscht gseit. Er het nam Bueb gfragt, und wo der Chrischtoph zum Bett zueche cho isch, het er ne verwunderet agluegt, het ne bi der Hand gnoh und zue-n-ihm gseit: «Gäll, Töldi, du weisch, daß i ’s einewäg guet gmeint ha mit der! Du wirsch es de gseh, sobald du de hie uf eigete Füeße regiersch. Nimm di in acht vor dym guete Härz...»

		D’Frou Kätheli het gmerkt, daß der Chrischtoph sy Großvatter het wellen uf sy Irrtum ufmerksam mache und het ihm es Zeiche gä, er söll der Großvatter la reden und nüt derglyche tue.

		«Ach nei», het der Herr Willading furtgfahre, «es isch ja nie z’guet... ein trotzig und verzagt Ding.» Bald druuf isch es eigetümlechs Lachen uf sys Gsicht cho, und du seit er: «mundus regitur dei providentia et... hominum confusione... ja, hominum confusione...» Wieder het sech sys bleiche Gsicht zu mene spöttische Lache verzoge. Er het sy mageri Hand ufgha und uf ds Dachbett la fallen und derzue gseit: «Aba, ’s isch alles nüt, luter Konfusion... la ne mache!»

		«Wän söll i la mache, Papa, der Töldi?» fragt d’Frou Kätheli.

		210 «Nei», antwortet er, «ach nei... ja ihn o, ja mynetwägen o. Aber i meine ganz öppis anders... dä da obe! — Nume nid sälber welle mache, ’s chunnt doch lätz.»

		Mit däm het der Herr Seckelmeischter sy Tochter uf öppis bracht, wo si scho viel drüber nachedänkt het. Ja frylech müeß me der lieb Gott la mache, das het si sech ja sälber o gseit. Aber das isch äbe so merkwürdig: Im möntschleche Läbe git’s nüt Komöders, als anderi la z’mache, so lang me nämlech ds Zuetroue zue ne het, daß si ’s eim z’Dank chönne mache. Aber wenn’s de gilt, dä la z’mache, wo men als der Allmächtig und Allwüssend verehrt, de wott me de nid druuf verzichte, sälber o no chönne mitz’rede. Was bruucht es doch, bis e Möntsch i sym Läbe so wyt isch, daß er uf dä Vorbhalt verzichtet! Settigi Gedanke sy i däm Ougeblick der Frou Kätheli dür e Chopf gange, und drum seit si du zu ihrem Vatter: «Ach ja, Papa, es isch gwüß eso; aber es isch eso schwär, der eiget Verstand nid la zu Wort z’cho. Me het am Änd doch sy Chopf o zum Dänke!»

		Da geit wieder es Lachen über ds ygfallene Gsicht vom Herr Seckelmeischter. Me het eso ds Gfüehl gha, er luegi im Geischt zrügg uf sy Läbeswäg und müessi lachen über alli Not und Müehsal, wo-n-er sich sälber gmacht heigi. «Ja, ja», seit er, «du hesch rächt. Bruuch ne nume, dy Verstand — dänk so tief de magsch. ’s wird ja nie gnue dänkt. — Ach» — und wieder geit das Lachen über sys Gsicht — «üsi Wysheit! üse Verstand!... Aber einewäg. Er bringt’s glych wieder i ds G’reis — wenn mir emel wei... zwunge wird niemer. Mer sy ja souverän — bis a üsen eigeten Uverstand. Dä 211 möge mer nid; däm sy mer nid Meischter, ohni Ihn... La ne mache! Gäll!»

		Erschöpft het der Chrank hie gschwigen und erscht na mene Chehrli wieder probiert z’rede. Aber chuum het me chönne verstah, daß er seit: «Vergäb mer Gott!» Uf das hi isch er still worde, het schwärer und schwärer der Ate zogen und gchirblet. Und wo d’Sunne hinder em Hürnbärg versunken isch, het d’Frou Kätheli Wendschatz kei Vatter meh gha. Jitz het si sech nid dergäge gwehrt, daß der Chrischtoph syni Armen um se gleit und, ohni nes Wort vürez’bringe, nere sy Liebi ufdrunge het.

		Es paar Tag später het si zu ds Chrischtophs höchschter Verwunderung erklärt, jitze syg si zum längschte z’Hünige gsi. Uf e Winter welle si ga Bärn; es sygi Zyt, daß är, Chrischtoph, öppis lehri, wo-n-ihm e Stellung für ds Läbe chönni mache.

		Der Chrischtoph het es paar Ouge gmacht wie Pfluegsredli. Er het ja wohl dänkt, er wärdi de öppe ga Bärn ynegschickt wärde; aber daß de d’Mama o grad mitchömi und Hünige well der Rügge chehre, das isch ihm doch unerwartet cho. Aber er het sech wunder was versproche vo Bärn und dadrob alli Herrlechkeite vom Hüniger Landläbe für en Ougeblick vergässe.

		Für d’Frou Kätheli sälber isch d’Übersidelung ga Bärn eigetlech e Schritt i ds Blauen use gsi. Liecht isch nere das gar nid worde, nadäm si eso lang z’Hünige d’Regäntin gspilt het. Aber für si het es zwee Gründ gä, wo über alles etschide hei. D’Herrschaft Hünigen isch dem Junker Berchtold sys künftig Erbteil gsi, und da dranne het niemer öppis söllen ändere, solang no di 212 lysischti Hoffnung vorhande gsi isch, daß der Berchtold sech uf öppis Bessers bsinni und wieder hei chömi. Ja, wär weiß, het si sech gseit, öb er jitz de nid wieder hei chunnt, wenn er weiß, daß ihm niemer meh dryredt. Vor allem uus het si welle verhüete, daß der Chrischtoph z’Hünige z’grächtem awachsi und sech nah-ti-nah nes Rächt uf d’Herrschaft ersitzi. Er het, das isch ja scho lang usgmachti Sach gsi, sy Wäg vo Bärn uus sölle sueche; aber da het si welle derby sy. Meh als je het si sech vorgnoh, o der Chrischtoph uf d’Fährte vom Oberscht sälig z’setze. Und so het di tapferi Frou verbisse, was nere der Abschied vo Hünige schwär gmacht het, und mit ihrne sächsedryßig Jahre ganz es neus Läben agfange.





ZWEITER BAND

Erstes Kapitel




		Der Frou Kätheli ihri stilli Hoffnung, der Junker Berchtold chömi jitz de wieder hei, isch nid in Erfüllung gange. Umecho isch hingäge sy Houpme, der Herr Daxelhofer, zerscht nume, für im Prozäß, wo d’Regierung de verantwortlechen Offizier vom Regimänt von Erlach wäg em Kapitulationsbruch gmacht het, cho Uskunft z’gä. Er isch aber du länger z’Bärn blibe, als er eigetlech vorgha het. Einisch wieder daheim, isch es ihm schwär und schwärer worde, wieder i dä ungfreut Dienscht zrüggz’gah, und so het es du schließlech wenig meh bruucht, für ne ganz mache daheim z’blybe. Es ma derby allerhand mitgspilt ha, und villicht hei die Lüt nid ganz lätz gha, wo i der Stadt ume brichtet hei, der schön Houpme Daxelhofer heigi grüüslech Müej, sech wieder vo der Frou Oberscht Wendschatz z’trenne.

		Es isch wahr, us der erschte Visite, wo-n-er der Frou Oberschti isch cho erzelle, was ihre Stiefsuhn für ne flotten Offizier sygi und wi-n-er nüt Höchers i der Wält meh kenni als ds Chriegshandwärk, isch e zwöiti und e dritti worde, und zletscht het niemer meh d’Visite zellt, wo si sech gmacht hei, als öppe no die, wo sünsch ekei Beschäftigung meh gwüßt hei für ihri böse Müüler.

		D’Frou Oberschti het sech aber mit dem Herr Daxelhofer gar nid nume wäge syr Artigkeit so ygla. Ihre-n-isch es um ne guete Ratgäber z’tüe gsi i de Gschäfte, und da hätt si nid gschwind e bessere chönne finde.

		216 Me mueß nid öppe dänke, si heig ihm grad im erschten Aputsch ds Härz gläärt; aber scho wo si der Houpme Daxelhofer zum erschtemal gseh het, het si-n-ihm agmerkt, daß er us em Großen usen isch gschnitzet gsi. E chly ne grobhölzigi Rächtschaffeheit isch i syne Worte gläge, öppis Stolzes, Währschafts i syne Blicke. Ganz vo sälber isch es der Frou Kätheli nah-ti-nah etwütscht, was der groß Chummer vo ihrem Läben usgmacht het. Der Houpme Daxelhofer het das begriffe, es isch ihm mit jedem Tag meh zu neren Ehrepflicht worde, där Frou ihri Lascht im stille hälfe z’trage. Ei Tag, wo sech i der Stadt d’Nachricht verbreitet het, dem Junker Berchtold sy Oberscht und anderi Vorgsetzti syge vom Rat zu stränge Strafe verurteilt worden und heigen ihri Sitzen im Große Rat verlore, wil si sech der Kapitulationsbruch heigi la gfalle, het der Herr Daxelhofer sy Fründin i nere ganz trüebe Stimmung gfunde. Si het ihm gchlagt, es syg nere-n-unerträglech, z’dänke, daß der Junker Berchtold trotz allem däm bim Regimänt blybi. Da seit nere der Herr Daxelhofer: «I begryfen Ech scho, Frou Oberschti, aber i gloube, Dir tüejet Ech z’Unnutz plage. Gloubet.mir nume, Eue Töldi gratet de einisch no ganz guet. Dä Jüngling het öppis i sech, wo ne nid lat z’Grund gah. Aber alles mueß sy Zyt ha, I weiß ja, wie’s amene junge Möntsch, wo Läbeschraft het, geit. Für z’Hünige der Herr z’spilen isch er eifach no z’jung. Und ds Läben i der Stadt isch für so eine z’längwylig; da isch es doch wahrhaftig nid z’verwundere, wenn so eim dusse ds Härz ufgeit, wo-n-er öppis vorstellt und fascht jede Tag Glägeheit findt, sy Chraft, sy Muet und sy gsunde Verstand z’bruuche.»

		217 «Ach ja», seit d’Frou Kätheli, «wenn’s nume nid so gägen üsi Überzügung gscheh würdi!»

		«Dir meinet», fahrt der Herr Daxelhofer furt, «als evangelische Chrischt und als Patriot sötti der Junker Berchtold nümme welle derby sy. Aber, Dir dörfet eis nid vergässe: Är isch nid anders gschaffen als üsereinen o. Dir chönnet no nid von ihm erwarte, was ihm ds Läbe no nid bybracht het. Mir alli hei i der Schuel glehrt: Was ischt dein einziger Troscht im Läben und im Stärben und so wyters, und mir hei’s gloubt und wäre villicht mit Begeischterung derfür i ds Füür gange, wenn men is derzue atribe hätti; aber so mir nüt, dir nüt setzt me doch sys Läbe nid derfür y, bevor eine ds eiget Härz derzue trybt. Erscht wenn me de us eigeter Erfahrung der Wärt vo sym Gloube für ds praktische Läbe het glehrt kenne, isch es eim de o drum z’tüe, mit Lyb und Seel ne z’verteidige, nid z’rede vom Ystah für syni Gloubesgnosse. Vo so menen unerfahrene Möntsch wie der Berchtold cha me no nid erwarte, daß er e glänzendi carrière, wo-n-ihm alles verspricht, was er sech nume cha ertroume, us religiöser Überzügung söll opfere. Di junge Lüt tröschte sech dermit, daß si nüt z’befäle heige und daß anderi d’Verantwortung derfür trage, wenn me se mißbruuchi. Und de gar no der Patriotismus! Hälf mer Gott! Natürlech cha sech e junge Möntsch für sys Vatterland begeischtere, bsunderbar so lang er’s nid kennt. Aber das isch wohlfeili War. I ha erscht vor däm Patriotismus Reschpäkt, wo dem Ma ds Bluet läbig macht, nadäm er erfahre het, daß es im praktische Läbe de mängisch gar nid na sym Chopf geit. Da erscht cha de ne Ma zeige, öb er imstand isch, für sys Vatterland öppis 218 uf sech z’näh. Wo i aller Gottswält sötti üse Berchtold das här ha? Dir wärdet mer säge, vo sym Vatter und vo Euch. Das isch alles rächt und guet; aber — nähmet mer’s nid übel — das isch äben alles erscht gsäjt, ufgah chan es erscht, wenn’s toll drüber gwätteret het. Drum nume Geduld! Wenn’s de wott ufgah, so trybt’s ne de scho hei. I sälber ha’s jitz erläbt. No bis vor churzem han i nüt Bessers gkennt als nes flotts Soldateläben und ha nid lang gfragt, für wän daß es gälti. Aber jitz» — mit däm isch der Houpme Daxelhofer ufgstanden und het d’Arme vo sech gstreckt, wie eine, wo sech wott überzüge, daß er se frei chönn bewege — «jitz chönnt i nümme. Weiß Gott, i brächt’s nümmen über mi, no ne Schritt mitz’loufen als Soldat i neren Armee, wo gägen es evangelisches Volk usrückt. Jitz weiß i, was üse Gloube wärt isch, was er wärt isch für nes Volk und was es evangelisches Volk für d’Wält bedütet. Und jitz weiß i o, was i z’Bärn z’tüe ha und für was i nes Vatterland ha.»

		D’Frou Kätheli het mit großen Ougen ihre Gascht agluegt. Es het se dunkt, si möcht ihm um e Hals fallen und säge: «Ändlech wieder e grade Ma!» Ihre-n-isch es i däm Ougeblick z’Muet gsi, wie eim, wo na länger Wanderschaft i der Frömdi zum erschtemal wieder ds Gloggeglüt vo der eigete Chilche ghört, und es isch nere gange, wie’s äben amene settige Wanderer geit: D’Träne sy nere-n-über d’Backen abgloffe.

		Der Houpme Daxelhofer het nere ganz guet agspürt, was si dänkt het, und sys große treue patriotische Härz het ne mit unbändiger Chraft zu der Frou hitribe. Aber er isch Manns gnue gsi, für sech z’meischtere. Er het nid welle vo nere schwache Stund vo der Frou Kätheli 219 profitiere, für se no meh i sy Gwalt z’bringe. Zu dene Sache, wo-n-er i sym Läbe glehrt het, het o das ghört, ds Rächt uf Schonung und Rücksicht z’reschpektiere, wo d’Seel vo menen andere Möntsch het. Är sälber het i jüngere Jahre gmeint, das sygi es unantaschtbars Vorrächt vo mene frei dänkende Ma, anderi weniger sälbständigi a sech z’ryßen und se z’dirigiere. Wo-n-er du aber under en Yfluß vo no mächtigere Nature cho isch und gspürt het, daß ihm under ihrer Aziehungschraft nah-ti-nah sy inneri Freiheit abhande chunnt, het er dadrunder afa lyden und erfahre, wie schwär es isch, es settigs Joch wieder abz’schüttle. Vo denn ewäg, wo-n-ihm das Liecht ufgangen isch, het der Herr Daxelhofer begriffe, was der Sterker dem Schwächere schuldig isch und het du zu dene sältene Möntsche ghört, wo’s nid über sech bringe, anderne d’Seel yz’schnüere.

		So het der Houpme Daxelhofer sys Gspräch mit der Frou Kätheli abbroche, ohni sys eigete Härz no wyter ufz’decken und ohni no wyter z’sondiere, was si dänki. «Also Geduld», het er gseit, «mer wei rüejig abwarte, und Dir wärdet gseh, daß d’Saat bim Berchtold de no ufgeit.»

		Mit zaghafter Stimm het d’Frou Oberschti meh so für sich gseit: «Wenn ihm nume der lieb Gott Zyt git derzue!»

		«Das steit i syr Hand, mer müesse nume der Muet ha, is druuf z’verla. Der lieb Gott wird doch nid la z’Grund gah, was er sälber gsäjt het!»

		Der Houpme Daxelhofer het der Takt gha, na där Visite nid grad so gschwind wieder umez’cho, und d’Frou Kätheli isch ihm dankbar gsi derfür; für 220 einschtwyle het si gnue gha z’dänken und z’überlege. Es isch nere-n-uf das letschte Gspräch abe mängs klar worde. Wenn men erzellt het, der Herr Daxelhofer sygi halt en uchummleche Patron, er sygi nid uscho mit syne Vorgsetzten und heig nen i der Töubi ds hausse-col und d’Pike vor d’Füeß gworfe, so isch da sicher nid numen e militärische Cholder derhinder gsteckt. Dä Ma, het si sech gseit, het gwüß hert düre müesse, sünsch würd er nid so rede wie vori.

		Es isch ganz natürlech, daß d’Frou Kätheli i der Erziehung vom Chrischtoph ihrem neue Ratgäber meh und meh Spielruum gä und ihre Suhn uf dä Ma als uf nes Vorbild higwise het.

		Dem Chrischtoph isch das no so rächt gsi. Er het der Herr Daxelhofer wohl möge lyde, und es isch ihm jedesmal e Freud gsi, wenn er mit ihm ga Hünige het chönne ryte, für ga z’luege, ob d’Sach i der Ornig sygi.

		Z’Hünige het me der Herr Daxelhofer nid ungärn gseh cho. Er isch mit de Lüte grad äberächt gsi, nid z’duuch und nid z’grob, und es jedes het ds agnähme Gfüehl gha, es sygi en überleite, feschte Willen umewäg; wo glychlig regieri. Frylech öppis het der Winter düren übel gfählt. Di arme Lüt und settigi, wo ne guete Rat nötig gha hei, bsunders die, wo sech us irged mene Grund geniert hei, öpper ihresglychen az’spräche, hei mit Verdruß a di bschlossene Felläde vom Schloß ufegluegt. Sogar settigi, wo früecher drüber ufbegährt hei, daß di «chätzers Regänte» d’Nasen i jeder Chuchi und jedem Gade heig, hei jitze Längizyti na der Frou Oberschti gha. Me het’s grüüslech gärn gseh, wo du im Früehlig d’Fänschter und d’Türen am Schloß wieder 221 ufgange sy. Mängs Wybli und mänge Querulant het men uf em Bank under de Chuchifänschter ghöre säge: «E das isch doch o nes Glück, daß mir üsi gueti Frou Oberschti wieder hei!» D’Lüt i der Chuchi inne, wo das hei sölle ghören und im richtige Momänt der Schloßherri wytersäge, hei scho gar nümme druuf glost. Aber mängs ghört me, ob me druuf achti oder nid. So het emel o einisch d’Frou Kätheli nes Gspräch ghört, wo nid für ihri Ohren isch bestimmt gsi.

		Da isch nämlech, nid lang nadäm me wieder use züglet isch, der Herr Houpme Daxelhofer wieder einisch ga Hünige cho. Me het nen im Louf vom Vormittag mit der Frou Oberscht über d’Chise gäge d’Schüüre zue gseh gah, und d’Lüt, wo zringsetum uf de Fälder g’arbeitet hei, hei däm stattleche Paar verstole nachegluegt und lut oder lys ihri Betrachtunge derzue gmacht, daß si der Bogen über d’Schmitte gnoh und nid lang nachhär vo der Abedsyte här wieder i Schloßgarte cho sy. Es het’s hin und wieder gä, daß d’Frou Oberschti und ihre Ratgäber längs bitzewys näbenandere härgange sy, ohni viel Wort z’mache. Wenn zwee Möntscbe sech guet verstanden und mit Vorliebi öppis Ärnschters zsäme rede, so hei si’s gewöhnlech nit im Bruuch, i eim yne z’tädere. So isch es du gscheh, daß si zsämen i Rosegarte cho sy, ohni daß me’s z’änetum gmerkt het. Änet der Gartemuure, wo nes Wägli us em Mühlihof zum große Weier abegfüehrt het, isch lut gredt und glachet worde, und das het di beiden erscht no gmacht z’schwygen und z’lose. Dem Klang vo de Stimmen a het me chönnen errate, daß ei Pärson gäge Weier zue dervo gangen isch, währed di anderi vom Mühlihof uus gredt het. Dem Müller sy Stimm het 222 d’Frou Kätheli grad umegkennt, die, wo gäge Weier zue wyter gangen isch — ’s isch e Frou gsi — het si wohl scho ghört gha, im Ougeblick aber nid chönnen errate, wär es sygi. Die het lut und dütlech gäge d’Mühli zuegrüeft: «Gäll, gäll, der Oberscht sälig het wieder Hut und Bei übercho; ’s isch öppe guet, so müesset dir bald wieder e chly folge!»

		Und jitz het der Müller gfragt: «Warum? I weiß nid, was du meinsch.» Und di anderi Stimm het, jitz scho chly weniger dütlech, g’antwortet: «He, du weisch doch, süsch het’s geng gheiße: Der Herr Oberscht sälig hie, der Herr Oberscht sälig da. Geng und geng het der Herr Oberscht sälig alles kumidiert. U jitz, sit däm Ustage heißt’s geng: Der Herr Houpme meint, und der Herr Houpme het gseit, und me mueß der Herr Houpme frage.»

		Us em Mühlihof antwortet’s: «Ja weisch, wo Läbigi rede, hei di Totnige nüt meh z’säge!»

		«Ja, ja du chönntisch de no rächt ha», het me vom Weier här no ghört säge, und du het das Gspräch ufghört.

		Bi den erschte Wort, wo da hinder der Muure lut worde sy, hei sech d’Frou Kätheli und der Herr Daxelhofer mit lachenden Ougen agluegt. Es isch zwar beidne zsämen unagnähm gsi, wil si beidi di unghobleti Manier z’rede, wie’s bi dene Burelüte gäng und gäb isch gsi, gkennt und gförchtet hei, es chönnti de no öppis cho, wo se würdi rot mache. Aber im dunkle Gfüehl, si chönnte dür ihri Schritten ihri Nächi verrate, sy si beidi uf em Fläck blybe stah und richtig o rot worde. Der Herr Daxelhofer het d’Frou Kätheli mit gwunderige Blicken agluegt, und si het d’Ouge 223 nidergschlagen und öppis wie ne Zornrunzlen uf der Stirne gha. Chuum isch das unerwünschte Gspräch änet der Muure verstummet gsi, so isch d’Frou Kätheli, für neren allfällige Frag vom Houpmen usz’wyche, der Muur nah abegloffe, bis da, wo si a d’Chise stoßt. Dert het si welle luege, wär mit dem Müller gredt heig. Es isch e Burefrou gsi, und es het d’Frou Oberschti dunkt, si müeßt sech trumpiere, wenn es nid ds Ghei-Änni wär.

		Der Frag, wo si gförchtet het, isch aber d’Frou Kätheli glych nid ertrunne. Der Houpmen isch nere-n-etgägecho, und wo si sälbander dür e Garten y wyter gange sy, fragt er, nid ganz ohni Emotion i der Stimm: «Isch es eso, Frou Oberschti, wie si da äne gseit hei?»

		So guet wie der Houpme dür ds Wäggah vo der Frou Kätheli bis zum Bach Zyt gwunne het, sech di Frag zwägz’lege, so guet het si Zyt gha, sech druuf z’fasse. Ohni sech erscht no lang z’bsinne, antwortet sin-n-ihm: «Gueti Lüt chönne stärbe aber tot sy si nume für die, dene si o zu Läbzyte nüt gsi sy.»

		Der Houpme Daxelhofer isch uf dä Bscheid hi still blibe. Er het gspürt, daß er d’Frou Kätheli mit däm Schwyge plaget; aber mit dem beschte Wille hätt er nere jitz nid chönnen antworte. Irged öppis Glychgültigs säge, für uf anderi Gedanke z’cho, das isch ihm i däm Ougeblick z’dumm vorcho, und syne wahre Gfüehl Luft mache het er nid dörfe. Und so het wohl oder übel d’Frou Kätheli sälber müesse der Uswäg sueche. Weh tue het si-n-ihm nid welle, und doch het nere-n-ihres Gwüsse befole dütlech z’rede. So seit si du zue-n-ihm und het derby mit ufgregte Finger d’Dörn vo menen abbrochene Rosezweigli abgehnüblet: 224 «Ds Möntschehärz isch z’chly, für daß zwee glych gueti Möntsche drinne Platz hätte, i meinen i glycher Art. Gueti Fründe hei geng Platz drinnen und bruuche sech nid mit den Ellböge z’stüpfe.»

		Mit däm isch dem Houpme ghulfe gsi; er het du ds Gspräch chönnen i ds Heitere zieh und het gseit, ja frylech, är wetti dä nid sy, wo näbe däm dicke Houpme Daxelhofer müeßti im innerschte Ghaltli sy. So hei si du beidi der erwünscht Vorwand gha, z’lache, trotzdäm es ne gar nid drum isch gsi, und hei du descht liechter uf glychgültigi Sache chönnen abschwänke.

		Jedes vo dene beiden isch am Abe mit verwundetem Härz sy Wäg wytergange, d’Frou Kätheli sogar mit nere dopplete Wunde. Di einti dervo het si dermit gluegt z’betöube, daß si no am glyche Tag dem Oberscht Wendschatz sys Husbuech vüregnoh und gstudiert het, ob eigetlech z’Hünige no alles na sym Wille gangi. Di anderi het si wohl oder übel müesse la blüete.

		*

		D’Soldate vom Regimänt von Erlach hei afa Längizyti übercho, nid nume na den Ämmetaler Ankehäfen und nam ruuche Brot, es isch ne jitz o wieder z’Sinn cho, wie ring daß me daheim uf dene guete g’grienete Straße loufi. Hie, im niderländische Flachland, sy si im Dräck fascht z’Grund gange. Vo trochene Schueh und Strümpf het me scho sit Wuche nüt meh gwüßt. D’Chleider sy verhudlet gsi, und niemer het für Ersatz gsorget. D’Waffe sy groschtet, göb was me putzt und gfummlet het. Die schwärfällige Muskete sy zu unbruuchbare Maschine worde, wo me bald nümme 225 gwüßt het, für was me se no mitschleipft. Meh und meh het me sech druuf verla, i de Gfächt «Handarbeit» z’mache. Troschtlos isch es de volländs z’Nacht gsi, wo me di halbi Zyt keis Obdach übercho het, und wenn men a menen Ort het chönnen underecho, so isch me de di halbi Zyt im Wasser gläge. D’Fuehrwärk het me scho lang nümme gseh, die sy irgedwo im Schlamm blybe stecke. D’Roß sy obenyne «drückt», undenuuf mit mene Dräckpanzer überzoge gsi und hei nüt meh ab Fläck bracht. D’Kavallerie het erscht rächt nüt meh usgrichtet. Me het gar nid gwüßt, was derhär chunnt, wenn so nes Regimänt über Fäld gritten isch. Es het e Lärme gmacht, wie wenn men es paar hundert Wageladunge Bsetzisteinen uf ds Mal in e Sumpf täti uslääre. Der Dräck het de Ryter über d’Hälmen ufgsprützt, und hinder der Truppe här het me geng ihreren es paar gseh, wo probiert hei, ihri Roß us em Morascht use z’bringe, und mängisch, wenn sech ds Roß useg’arbeitet gha het, so isch de der Ryter bis a d’Chnöu drinne gsi und het dem Tier nid nachemöge.

		Und derzue isch der Himmel, so wyt me gseh het, eitönig grau gsi, und grägnet het es Tag für Tag, wie wenn’s e zwöiti Sündfluet sötti gä.

		Das alles ertreit e Soldat no, solang er weiß, daß er zu mene guete Ziel gfüehrt wird und daß zletscht und am Änd doch de no öppis Rächtschaffes derby use chunnt. Hie hingäge het niemer meh öppis eso z’erwarte gha. Sogar e glänzende Sieg het niemerem Freud gmacht, wil me gägen e Find uszogen isch, wo eim im Grund lieber isch gsi als di eigeti Chriegsobrigkeit. Üsi Manne sy mängisch uf em Punkt gsi, daß si am liebschten alles furtgworfe hätten und dervo gloffe 226 wäre. Aber vo däm isch kei Red gsi. Um und um isch men im Sumpf gsi, und für ds Gfüehl, me syg i nere Höll, no dütlecher z’mache, hei di wilde fanatisierte Franzose no alli Greuel verüebt, wo sech e Möntsch nume cha usdänke. Sit de Zyte vom schwerzischte Heidetum isch nie e gruusamere Chrieg gfüehrt worden als dä, wo jitz üsi arme, verfüehrte Bäremutze hei müesse mitmache. Vo Afang a het me de französische Soldate d’Idee bybracht, si gangen i ds Fäld für d’Erhaltung vo der chrischtleche Religion, und drum het der Soldat nid numen als Teil vo syr Truppe gfochte; e jede het gmeint, är müessi uf eigeti Fuuscht Chrieg füehren und het sech us jedem Schwärtstreich es Verdienscht gmacht.

		Solang ds Wätter guet gsi isch und me gnue z’ässen und z’trinke gha het, isch ds Soldateläbe no vo der heitere Syte gnoh worde, und es isch niemerem wichtig drum gsi, ander Lüt ga z’plage. Aber vom Ougeblick ewäg, wo d’bagage dehinde bliben isch und ds schlächte Wätter der letscht guet Humor vertribe gha het, isch alles bösartig worde. Jeden isch uf sich sälber agwise gsi, und je größer d’Not worden isch, descht rücksichtsloser und gruusamer het jede sy eigete Vorteil gsuecht. Ds böscht Byspiel hei nächscht dem Chünig syni Generäl gä. Alles hei si bruucht, für ihri Laschter chönnen usz’üebe. Gstole hei si im Große, und wenn’s nid anders gangen isch, hei si gmordet, wie wenn es Möntscheläbe nüt wär. Daß das Byspiel d’Disziplin i der ganzen Armee i churzer Zyt völlig ruiniert het, cha me sech dänke. Es anders Evangelium als «la di nid erwütsche!» het’s nienemeh gä. Und wie rächtschaffener und gloubestreuer d’Holländer 227 sech zeigt hei, wie erger het der Tüüfel im französische Heer gwüetet.

		Es isch nid nötig, z’säge, daß d’Schwyzer-Soldaten e löblechi Usnahm gmacht und, wo-n-es öppe müglech gsi isch, de Greueltate vo ihrne französische Chriegsgfährte gwehrt hei. Es isch im ganze Regimänt chuum ei Offizier gsi, wo no nid hätti Glägeheit gha, amene Möntsch ds Läbe z’rette. Der Verdruß über e Kapitulationsbruch het se-n-alli zsämen atribe, so viel guetz’machen als numen irged müglech, und was di jüngeren Offizier gsi sy, wo das weniger tragisch gnoh hei, so hei sech die sünscht e großi Tuged druus gmacht, dür ne humani Chriegsfüehrung sech usz’zeichne.

		Gar höch ufgreckt het sech de erscht der Junker Berchtold Wendschatz. O är het schon es paarmal Glägeheit gfunde, verfolgeti Holländer i Schutz z’näh, und das het ihm d’Überzügung gä, daß är hie a sym Platz sygi und daß es besser wäri, jede vo dene Schwyzer Offizier chönnti sech vervierfache, als daß si der Dienscht quittierten und hei gienge.

		Es isch no um nüt besser worde gsi, wo si vor der Stadt Nymwegen aglanget sy und jitzen i däm ufgweichte Bode, wo weder Rad no Huef meh treit het, gar no hei müessen afa Loufgrebe schufle. Si sy afange gwanet gsi im Nasse z’lige; aber jitzen isch es no erger worde, und wenn men a menen Ort no nes troches Plätzli usfindig gmacht het, so hei di Belagerete das bald erlickt und mit grobem Gschütz derfür gsorget, daß dert o nümme guet gsi isch z’lige.

		Vo hie het jedi Kompagnie sälber uf Requisition uus müesse, und da sy si de mängisch de französische Kameraden i ds Gheg cho. Der Junker Berchtold het 228 o müessen erfahre, daß er trotz allem geng no z’churzi Arme gha het, für allem Böse z’wehre. Im nächeren Umkreis um di belagereti Stadt isch scho alles usgfrässen und usgsoge gsi, so daß me jitze scho ganzi Tagmärsch het müessen undernäh, für zu öppisem z’cho. Uf mene settige Marsch hei dem Junker syni Soldate hinder mene Wallhag, wie si im holländische brüüchlech sy, e Frou gfunde, dere men o ds letschte Chleidungsstück vom Lyb het grisse gha. Si isch vor Angscht halb vo Sinne gsi und het, wo di Schwyzer agrückt sy, nüt anders erwartet, als daß si, wie zahllosi vo ihrne Lydesgfährte, under gruusame Marteren umbracht wärdi. Si het’s gar nid chönne fasse, wo jitze der Lütenant Wendschatz uf se zuechunnt und, statt Muetwille mit nere z’trybe, sy Mantel vor sech usspreitet und über se wirft. Si hei nere du begryflech gmacht, daß si nid da chönni blybe, wenn nere-n-ihres Läbe no lieb sygi. Di armi Frou het du ihrnen Erretter der Hof zeigt, wo si här cho isch und wo si sech druus us Angscht vor der Plünderung het gflüchtet gha. D’Schwyzer hei se du derthi zrügg gfüehrt, i der Meinung, si findi de dert doch no vo ihrne Sachen und chönn sech im Hof besser verstecken als uf em freie Fäld. Daß es bi de Franzose bereits Bruuch worden isch, d’Lüt usz’plündere, se-n-i ihrne Hüser yz’bschließen und ne ds Dach über em Chopf az’zündte, hei d’Schwyzer i däm Ougeblick no nid gwüßt, sünsch hätte si di Frou dert la sy, wo si se gfunde hei. Zu ihrem eigete Schräcken und no meh zum Etsetze vo der Holländerin hei si der Hof vo Franzose bsetzt gfunde. Si hei aber gseh, daß es Lüt vo mene bessere Regimänt gsi sy. Der Junker Wendschatz het sy Gfangeni dem französischen Offizier avertrouet 229 und ihm ds Versprächen abgnoh, daß er für se well ystah. «Das hätt i jitz nid gmacht», het ihm der Fähnerich Stämpfli no gseit; aber der Lütenant het sech dür di gueti Gattig vo däm französischen Offizier la blände. Si sy no keini hundert Schritt vom Hof furt gsi, so het ne ds Jammergschrei vo der vermeintlech grettete Holländere schier ds Bluet i den Adere gmacht z’stocke. Verschmeiet hei si sech en Ougeblick gägesytig agluegt. Du kommandiert der Lütenant: «Rächtsum kehrt! Uf se!» Wie wüetig sy di Schwyzer wieder uf dä Hof zuegstürmt. Aber i däm verwünschte weiche Bode sy si o nid so gschwind vorwärts cho, wie si gärn hätte welle, und leider z’spät, für di Unglücklechi z’rette. D’Franzose hei Ryßuus gnoh vor de Schwyzer, aber schynt’s no Zyt gnue gfunde, der Züge vo ihrer schändleche Gruusamkeit, di armi Holländere, z’erschla. D’Schwyzer hei se-n-i de letschte Züge gfunden und se nume no chönnen i ds Huus tragen und zuedecke. Im Wytermarsch het keine meh nes Wort vürebracht. Alli hei der Tag verwünscht, wo si Handgäld für dä Dienscht gnoh hei.

		Der Hänggeli, sünscht eine vo de luschtigschten und verwägenschte Soldate vo der Kompagnie, het hütt o der Chopf la hange. Ohni druuf z’rächne, daß es öpper ghöri, het er, churz bevor si i ds Lager zrügg cho sy, vor sech ane gseit: «Mueß es de da düre?» Syni Näbemanne, wo trüebsälig der Spieß dür di schuehtiefe Charrglöis treit hei, hei nüt druuf geantwortet. Jeden isch näb em andere härtrappet, wie wenn er allei gieng, und me het nume chuum es Wort ghört, wenn si wäg em holperige Boden enandere mit de Pikeschäft gstüpft hei. Was der Hänggeli gseit het, isch dem Lütenant 230 Wendschatz i ds Ohr gfalle. Är het zwar o nüt gseit, aber di Frag «mueß es de da düre?» het ihm o, wie länger descht meh, gä z’dänke. Und wenn är schon en unverwüeschtleche Muet zeigt und geng no öppis gwüßt het, für syni Mannen ufz’chlepfe, so het er doch vo Tag zu Tag größeri Müej gha, sech gäge di dumpfi Trüebsäligkeit z’wehre, wo wie ne Wulken uf der ganze Mannschaft glägen isch.

		Nid lang na der Requisition, wo si di holländischi Frou gfunde hei, isch wieder e chlynere Trupp usgschickt worde. Der Junker Wendschatz isch nid derby gsi; aber i der Nacht druuf, wo-n-er sech schlaflos uf syr Strouburdi umetröhlet und gfrore het, het er es paar vo syne Lüte nid wyt vo sym Zält um nes Füür gseh zsämegruppe. Si hein e Trummle dernäben ufgstellt gha und dert druffe gwürflet. E Zytlang isch es eso still gsi, daß me nüt anders ghört het als ds Sprätzle vom Füür und zwüschenyne mit nere gwüsse Regelmäßigkeit ds Chrugle vo de Würfel uf em Trummelfäll. Das hätti sicher niemer im Schlaf gstört, im Gägeteil, es hätt eine juscht no chönnen yschläfere. Aber d’Chelti het de meischte der Schlaf gnoh, und wil’s afange bald e jede gschoche het, mit sich sälber allei z’sy, so het sech alles z’küppeliwys zsämegfunde, di einten a mene Huufen uf em Strou, di andere bi de Wachtfüür. I allne mügleche Stellunge sy si im Kreis um di Füür umegstande, ghocket und gläge, hei i d’Gluet yne gstuunet und sy schier froh gsi, wenn öppen einisch e Stückchuglen us der Feschtung nen über d’Chöpf wäg gsuuset isch. Mänge het sech albe derby dänkt: wenn si doch nume nid z’höch gschosse hätte, emel ihm wär’s grad glych gsi, wenn’s ihm der 231 Chopf abgrisse hätti. Z’mitts under de Soldaten isch der Junker Wendschatz am Füür gstande; er het’s o nümmen usghalten i sym Zält. Es het ne niemer gmerkt cho, und so het er o ungstört chönne ghöre, was vo Zyt zu Zyt öppe brichtet worden isch. Da het der Pikenier Jungi dem Bähni und dem Bärger Chrischte, wo am Würfle gsi sy, erzellt, si syge hütt uf ihrer Requisition derzue cho, wo zwee Franzosen es Meitschi a mene Boum ufghänkt heige, nid öppe für’s z’töde. Ds Seili heige si-n-ihm under den Achsle dürezoge gha, und under de Füeße heige si-n-ihm juscht es Füür azündtet. «Aber wohl, bim Donner», het der Jungi brichtet, «dä Rung sy mer nid z’spät cho; di beide Französle hei Päch gä. Eine dervo han i mit dem umgchehrte Spieß no mögen errecke.»

		«Het’s ne putzt?» het der Bähni gfragt.

		«I bi nid ga luege», het der Jungi g’antwortet, «i ha nen uf e Gring troffe, un er isch blybe lige; grad töt het’s nen allwäg nid.»

		«Das isch drum brüchigi War», seit der Bärger Chrischte, «so ne Franzosegring ma’s albe nid erlyde, wenn men öppe bi nere Schleglete chly ruuch dra chunnt.»

		«U du ds Meitschi?» fragt der Bähni.

		«He, däm hei derwyle di angere ghulfe, zerscht hei si ds Füür ustrappet, u du hei si’s abgschnitte. Si hein ihm no öppis müesse gä, sünscht hätti dä arm Tropf gwüß keini zäche Schritt wyt möge loufe. Es het’s my Tüüri nume so ghudlet.»

		Der Hänggeli isch währed däm Bricht dagsässe, wie wenn er us Holz gschnitzet wär, und het mit syne stöbere blaugrauen Ougen i ds Füür yne glotzet. Der Junker 232 Wendschatz het gmerkt, daß mit däm Ma öppis nid i der Ornig isch. Sünscht het dä nie chönne derby sitze, ohni sy Sänf derzue z’gä. Und jitz het er eso steiunglückiech drygluegt, daß der Lütenant sech gfragt het, was er ächt uf em Gwüsse heigi. Er isch zue-n-ihm gange, het nen am Ermel zupft und gheiße mit ihm uf d’Syten use cho. «Was isch, Hänggeli», het er ne gfragt, «wo fählt’s? Du luegsch dry, wie wenn de ds Glück verschüttet hättisch.»

		«Prezis eso isch es, Herr Lütenant», antwortet ihm der Musketier, «i sinne geng drüber nache, ob’s nid z’mache wär, daß i hei chönnt.»

		«Aber, Hänggeli, du weisch ja wohl, daß es da nüt druus git! Mer gienge ja alli am liebschte hei, aber jitz isch einschtwyle nüt z’mache, di Suppe mueß jitz usglöfflet sy, und ds Beschten isch, me näm’s so guet müglech vo der heitere Syte.»

		«Das chan i äbe nid, i bi im Ufride vo daheim furt, u jitz chunnt’s eso über mi, i man ihm gar nümme Meischter gwärde. I will Ech grad säge, warum; es isch villicht guet, wenn’s öpper weiß — wenn’s öppe de fähle sötti mit mer.»

		«Aber, aber Hänggeli, das glychet dir gar nüt! Du muesch nid eso der Chopf la hange!»

		«Ja, i wetti en angere gseh, wenn er das müeßti düremache was i. Dir wüsset nid, wie mi das plaget. I ha Vatter u Muetter im Ufride daheime gla. Der Vatter ma nienemeh gfahre, u gäb was i gseit ha, het er nüt wellen uf mi lose. Hätt er mi la mache, so hätt er gwüß jitz fei e chly nes Heimetli; aber nüt het er welle la gscheh. U wie meh daß er i d’Angscht un i ds Gjeg ynecho isch, wie minger het er sech la brichte. U 233 zletscht, wo-n-i halt gseh ha, daß i doch nüt söll gälte, so han ig ihm gseit: ‹Nu, so mach mira sälber!› u bi i der Töubi furtglüffe. Jitz geit’s mir hie bös u myne Lüte daheim o, u das nimmt no nes böses Änd. Es düecht mi albeneinisch, es chönnt i der Höll nid erger sy weder hie. Nüt weder Mord u Totschlag gseht me, u mir sötte de no hälfe derby, wo üserein doch daheim Gschyders z’tüe hätti!»

		Der Junker Berchtold het kei rächte Bscheid gwüßt uf das. Es isch ihm gsi, wie wenn ihm dä Ma ne Spiegel vorgha hätti, und derzue het er sech no müesse vorwärfe, daß är das Gschick villicht no z’liecht nähmi. Er het dem Hänggeli Geduld zuegredt und gseit, dä Chrieg wärdi öppe nid ewig duure, und de wärd’s öppe de o bessere. Är, der Hänggeli, söll nume nid öppe no a ds Desertiere dänke, da dermit würd er sys Unrächt nume no schwärer mache. Nei, het der Hänggeli gseit, das mach er nid. Soldat syg er geng e guete gsi und öppis anders heig er nid im Sinn, aber öb er das uf d’Längi mög erlyde, wüß er de hingäge nid.

		Es isch e jede froh gsi, wo di troschtlosi Nacht vorby gsi isch, und wenn o der Himmel am Morge geng no grau und truurig usgseh het, so het me doch scho wohl gläbt a der Tagheiteri und a der Arbeit, wo-n-es gä het. Si hei nid g’ahnet, was dä Tag no het sölle bringe.

		Wenigi Stund wyt vo ihrem Standlager isch es großes holländisches Dorf gsi, wo d’Franzose scho meh als einisch uf Requisitionszügen abgsuecht hei; aber si hei vo dert nid viel heibracht, wil sech d’Lüt nid alles hei la gfalle und, wie me gloubt het, ihri Habsäligkeite vorhär hei i Sicherheit bracht gha. Jitz het’s ds Unglück welle, daß e Teil vo der holländischen Armee i der 234 Richtung vo däm Dorf e Vorstoß undernoh het zum Etsatz vo Nymwege, so daß im Louf vom Tag französischi Truppe derthi sy dirigiert worde. Üsi Schwyzer hei grad dänkt, das wärdi de öppis chönne, wenn’s öppe dert sötti ne Zsämestoß gä. Me het scho dür e Namittag der Donner vo grobem Gschütz ghört, der lingg Flügel vo der französischen Armee isch vorgrückt, und gägen Aben isch plötzlech im Lager vom Bärner-Regimänt Generalmarsch gschlage worde. Me isch mit Wehr und Waffen aträtte, und na nere churze Muschterig syn es paar Kompagniee, drunder o die vom Houpme Daxelhofer, wo jitze der Houpme Manuel gfüehrt het, usgrückt. Bi strubem Wätterluft isch men uf em chürzischte Wäg gäge das unglückleche Dorf zue marschiert. Me het gmeint, es sygi weniger wyt, als es gsi isch, wil me der vierschrötig Chilchsturm und ds Gnischt vo de Hüser scho lang vor sech gseh het. Der Luft het der Gfächtslärme bald schwecher, bald dütlecher zuechetreit, und wo men öppe halbwägs gsi isch und ’s scho het afa fyschtere, isch a eim Änd vom Dorf e Brunscht ufgange. Me het gseh, wie der Luft Rouch und Füür über ds Dorf wäg jagt und wie wyter rächts neui Füürsüülen ufglüüchtet hei. Der Himmel isch rot und röter worde. Me isch bländet gsi vom Füür und het descht minder gseh, wo me louft. Aber na däm hei di Bärner nid gfragt. Mit usgreckte Häls und müglechscht länge Schritte sy si vorgrückt, ohni daß en Offizier se hätti bruucht az’trybe. No bevor me ds Chrachen und ds Sprätzle vo der Brunscht het möge ghöre, het men es Jammergschrei vernoh, wo dem alleristumpfschte Möntsch dür March und Bei gangen isch. Gseit het niemer nüt. Me isch i nere settigen atelose 235 Spannung gsi, daß me kei andere Gedanke gha het als: wenn me nume gleitiger vorwärts chäm! Trotzdäm me schier im Dräck isch blybe stecke, hei d’Kompagniee nah-ti-nah, ohni daß es öpper befole hätti, afa Loufschritt mache. Gruusig het der Widerschyn vo der Riesebrunscht uf Waffen und Armatur gschimmeret, und wär’s hätti chönnen underscheide, hätti i den Ouge vo de Schwyzer-Soldate no ganz es apartigs Füür gseh lüüchte. Plötzlech sy us em fyschteren Acher d'silhouettes vo mehrere Ryter uftouchet. Es sy Befähle gä worde, und di Kompagniee sy blybe stah.

		Jitz erscht hei si ob em Verschnubbe das fürchterleche Schouspiel z’grächtem chönnen überluege. A verschidenen Orte linggs und rächts het men im Fäld usse schwarzi Masse gseh sech bewege, Wälder vo Spieße, wo im Füürschyn uheimelig g’glitzeret hei. Nächer am Dorf het me, wie nes grandioses Füürwärk, z’zyletewys d’Schüß vo Fäldstück und Muskete gseh blitze. Ds Dorf sälber het wie ne verherggete Mutthuufen usgseh, wo us hundert Schlünde brönnt. Bald sy d’Funkegarben i fürchterleche Masse zu de rote Wulken ufgwirblet. — Ds Dach vom Chilchsturm het wie nes Freudefüür brönnt. — Bald het der Luft di ganzi Flammen- und Funkemasse mitsamt de Rouchschwade z’Bode drückt und über d’Fälder uus gjagt bis i di vormarschierende Regimänter yne. Aber ds Furchtbarschte vo allem isch der Lärme gsi, wo us der Höll use mit de Flamme zum Himmel ufgfahren isch. Der Kanonedonner, ds Chnattere vo de Muskete, ds dumpfe Chrache vo de Dachstüehl und Muuren und ds Sprätzle vom chlyne Holz hei ds Gschrei vo de Möntsche nid mögen übertöne, wo i däm Rieseschyterhuufe 236 z’Grund gange sy. Mit dem Dampf vo de Heustöck und dem byßige Holzrouch het der Gruch vo verbrönntem Fleisch di ganzi Gäged erfüllt.

		Ändlech isch wieder Befähl cho zum Vorrücke. Di Regimänter, wo me linggs und rächts us der Fyschteri im Füürschyn het gseh uftouche, sy z’beidne Syte vom Dorf wieder i d’Nacht use verschwunde; met het numen e Zytlang no d’Masse vo ihrne Spießyse wie nen unregelmäßigi Zylete vo Stärnli schwach gseh flimmere. Ds Bärner-Regimänt, sowyt es usgrückt isch, het Befähl übercho, alli Gredi dür ds Dorf düre vorz’marschiere. Aha, hei si dänkt, jitz sy mer nen aber einisch guet für ds Wüeschtischte. Es isch geng no gschosse worde, aber offebar nume vo ussen i ds Dorf yne, vo findlichem Füür het me nüt gmerkt. Me het o uf em ganze Wäg kei einzige Toten oder Blessierte gfunde. Wie nächer men a ds Dorf zueche cho isch, descht unerträglicher sy Hitz, Rouch und Gstank worde, descht gräßlecher der Lärme.

		Dür nes paar Chrutgärte düre — me het’s a de nidertrappete Scheielizüün und am weichere Härd gmerkt — isch men ändlech i dick gschlossene Kolonnen in e Dorfgaß ynecho. Bald isch men im Funkeräge gsi. D’Soldate hei bald uf em Gsicht, bald uf de Händ, bald uf de Chleider müesse Funke lösche, und längs Bitze hei si mit yzogenem Chopf müesse der Ate verha. Schier isch es nid müglech gsi, z’gseh, wohi me gratet. Das alles hätti no nüt gmacht. Es het scho mängen im Läbe chly warm übercho gha. Aber wo si du wyter yne cho sy, hei si e settige Greuel vo Verwüeschtung gfunde, daß sech mänge ds ärnschtem gfragt het, öb er eigetlech dür ne Troum i d’Höll grate sygi. Aber 237 daß me nid troumet, het me gmerkt, wo men über usplünderti, fürchterlech verstümmleti Lychname gstolperet isch. Wär wyter innen i der Kolonne marschiert isch, het ds Böschte nid gseh; aber die wo a der Spitzi oder uf der Syte gange sy, hei nid nume gseh, was hinder de Plünderer zrüggbliben isch, si hei di Roubtier i der französischen Uniform no a der Arbeit gfunde. Si hei’s no gseh, wie si i ihrem gottvergässenen Übermuet chlyni Chinder, wo men ihrne Müetter us de verhacketen Arme grisse het, i d’Luft ufbängglet und mit de Spießen ufgfange hei, für se nachhär im Straßegraben oder i de glüejige Schutthüüfe la z’verräble. Si hei o gseh, daß di gräßleche Verwüeschtunge vo de Lychname nid öppe dür ne Zuefall i der Brunscht etstande sy, sondere daß di französische Plünderer ihrnen Opfer Büchsepulver i d’Wunde gstreut und ’s drinnen azündet hei.

		Natürlech hei d’Offizier und wär sünsch a der Spitzi marschiert isch, däm Tryben es Änd gmacht. D’Franzose hei sech uf der Stell verzoge, sobald si di blaui Uniform vom Regimänt von Erlach erblickt hei. Wo aber eine vo dene Bluethünd no a der Arbeit erwütscht worden isch, da het e wohlzieleti schwyzerischi Musketechugle der Gruusamkeit es Änd gmacht. Dene, wo wyter hinde nachecho sy, isch nume no di truurigi Müglechkeit blibe, öppe dür ne Gnadestoß uf ne Verwundete, wo sünsch dem allerjämmerlechschte Tod i de Flamme verfalle wäri, Barmhärzigkeit z’üebe. Was alles i de Hüser inne vor sech gangen isch, das het me glücklecherwys nid z’gseh übercho; aber der Gruch vom verbrönnte Fleisch het dütlech gnue verrate, daß di Hüser nid ds läärem verbrönnt sy.

		238 Im Wytergah sy si bald wieder uf ne Kuppele Franzose gstoße, wo so nen unglücklechi Frou a de Haar über d’Gaß gschleipft hei. Me het nid lang gluegt, was si dermit welle. In es paarne Sätze sy der Houpme Manuel und der Lütenant Wendschatz mit blanke Däge dene Lüt am Hals gsi und hei ihres Opfer chönne befreie. Der Junker Berchtold het der Frou wellen ufhälfe, het se-n-aber wieder müesse la falle, für ne Gägehieb vo mene Franzos z’pariere. Es hätt ihm glych no chönne fähle, wenn nid underdesse di vorderschte Soldate vo der Kompagnie ne nachecho und wie wüetig drygfahre wäre. Der Bärger Chrischte het, wie vo Sinne vor Wuet, eine vo dene Franzosen a der Gurglen erwütscht und isch mit ihm gägen e Schutthuufe zue, wo d’Flamme no druusgschlage hei, und im glyche Momänt isch en andere Franzos vo der übrige Mannschaft nidergschlage worde, so daß jitze d’Offizier alles hei müessen ufbiete, für der Schlegerei nes Änd z’mache. Alles das isch so gschwind vor sech gange, daß me chuum drüber cho isch, was eigetlech gscheht. Im Rouch, i der fürchterleche Hitz und i der Ufregung het me sünsch chuum gwüßt, was me macht. Linggs und rächts hätti me möge ga hälfen und wehre; aber es het gulte, bi-n-enandere blybe, wenn me nid sälber uf di gräßlechschti Art het wellen umcho. Wäri nid d’Straß dür glüejigi Balke, umgworfni Wägen und Tier, wo voll Brandwunden am Bode gläge sy und mit ihrne Huefen um sech gschlage hei, stellewys verbarrikadiert gsi, so hätte si ds Dorf scho lang passiert gha; aber so isch es gar nid so liecht gsi, dürez’cho. Wo si ändlech us der Brandstätt usen und zwüschen unversehrte Hüser düre wieder uf freis Fäld cho sy, wo me 239 doch o wieder het chönne schnuufe, hei d’Offizier nachegluegt, ob si ihri Lüt no alli bi-n-enandere heige und hei wieder Ornig i d’Kolonne bracht.

		I däm Ougeblick chunnt e höche französischen Offizier mit sym Adjutant cho a’zryten und wott der Houpme Manuel cho z’Red stelle drüber, daß syni Soldate sech a de Franzose vergriffe heige. Er het nume chuum Zyt gha zu neren Antwort, so isch dä französisch Offizier scho vo de Bärner-Soldaten umringt gsi, wo-n-ihm mit ihr ne Spießen und umgchehrte Muskete dröit und wild dürenandere brüelet hei: «Er wott hinger üse Houpme! — Schryßet nen ache, dä Luushund! — Schlat ne z’tod!»

		«Halt! Halt!» hei d’Bärner-Offizier gwehrt. «Was chunnt ech z’Sinn? — Das isch ja Rebellion!» Aber si hei dem Sturm nid möge Meischter wärde, und wo di beide Franzose dervo galoppiert sy, isch es du über di eigete Befählshaber losbroche: «Jitz isch gnue, potz Herrgottdonner! So tüe mer nümme mit. — Dene verfluechte Bluethüng hilft me nümme. Ender löj mir is d’Gringe verschieße, weder daß mer dene der Wille tüe. — Me het is verchouft u verrate.» Di einte hei vor Ufregung mit de Waffen ufzoge, anderi hei se furtgworfe, wieder anderi hei sech erschöpft uf d’Straß la fallen und under gottsläschterlechem Flueche brüelet, si gange kei Schritt wyter.

		«Aträtte! — Rueh!» het der Lütenant Wendschatz befole. «Der erscht, wo nid pariert, schießen i nider.» Er het sy Pischtole mit gspannetem Hahnen im Aschlag gha. Und wär weiß, was gscheh wär, hätt ihm nid der Houpme Manuel d’Hand uf en Arm gleit und mit där einzige Bewegung scho chly Rueh gschaffe.

		240 «Manne!» het er gseit, «das isch nid Bärnerart. Es isch wahr, me het is urächt ta, me het is mißbruucht. Aber eis hei mer bis jitz untadelhaft grettet: üsi Soldatenehr. Die wei mer nid o no verlüüre. Heit Vernunft! — Wenn der weit pariere, so söll niemer nüt dervo ghöre, daß dir ech vergässe heit; sünsch mueß i Standrächt la gälte. — Jitz heit der d’Weli.»

		Ob dene Worten isch es wieder e chly rüejiger worde. D’Soldate sy nath-ti-nah wieder zue sech cho und hei sech ändlech uf em freie Fäld la ufstelle. Sobald wieder rangiert gsi isch, het me d’Mannschaft la ablige, und d’Offizier sy under sich zsämecho, für z’berate, was wyter gah söll.

		Me het uf Befähle gewartet und underdesse mit stummem Etsetze der Brunscht zuegluegt, wie si der Räschte vo däm Dorf verzehrt het. Stundelang sy d’Schwyzer da blybe lige, me hätti chönne meine, si syge ganz vergässe worde. Es het scho bald wieder afa tage, wo der Oberscht von Erlach isch cho z’ryten und syni Manne wieder i ds Lager zrügg gfüehrt het.

		Uf die Nacht aben isch d’Stimmung under der Mannschaft no böser worde. Vo den Offizier hätti keine meh welle derfür guetstah, daß es nid am Änd no zu nere regelrächte Meuterei chönnti cho.

		Dem Lütenant Wendschatz het’s afa Chummer mache für sy Hänggeli. Es isch gsi, wie wenn di nächtlechi Expedition dä Ma no z’vollem z’underobe ta hätti. Für z’verhüete, daß nen öppe no ds Desertieren achömi oder sünscht öppis Dumms, het er nen uf d’Wacht kommandiert. Si sy hinder mene länggstreckte Hubel gläge, und wenn me d’Stadt het welle gseh und ds glacis überluege, so het men uf dä Hubel 241 ufe müesse. Wil men aber das sicher mit sym Läbe zahlt hätt, so sy uf de Wachtpöschte Grebe gmacht worde, wo d’Schildwache drinne hei sölle ligen und nume der Chopf albeneinisch vürestrecke, für z’gseh, was gangi. Vürwitzigi, wo vor Längizyti wyter us em Graben use gschnaagget sy, hei chönne froh sy, wenn si nume Mutten und nid d’Chugle sälber a Chopf erwütscht hei. Der Hänggeli het das so guet gwüßt wie alli andere; aber er het ta, wie wenn für ihn öppis anders würdi gälte. «Häb abe, häb abe!» het men ihm zuegrüeft; aber erscht, wo-n-ihm mit Straf dröit worden isch, het er sech i Grabe gleit.

		Wo si na zwone Stunde der Hänggeli hei wellen ablöse, isch der Grabe läär gsi. Der Hänggeli isch mit dürschossener Bruscht uf der vordere Syte vom Hubel gläge, grad wie wenn er sech äxpräß vor d’Kanone vo der Stadt gstellt hätti. Syni Kamerade hei du öppis gha z’brichte, und am Abe bim Wachtfüür het meh als eine d’Frag ufgworfe, ob er nid der Tod gsuecht heigi. Der Junker Wendschatz het nid lang bruuehe z’frage. Er het an e gwüssi Mondnacht müesse dänke, wo-n-er vo Dießbach über d’Hube hei gangen isch und wo-n-es ihm besser graten isch, eine vom Abgrund zrügg z’ha. Ihm isch es meh und meh vorcho, wie wenn är sälber gägen en Abgrund zuegiengi, und doch het er’s nid ohni wyters welle zuegä. Sobald albe der Tag über em Lager wieder ufgange isch, so isch wieder sys Soldatehärz erwachet, und kei Möntsch hätt ihm agseh, daß nen öppis verfolget het, wo-n-ihm mängisch z’Nacht aller Müedigkeit z’Trotz der Schlaf vertribe het.

		Ändlich isch Nymwegen übergange, ds Lager isch 242 abbroche worde, und der Prinz Condé het sy Armee wieder gäge Weschte zue gfüehrt. Der Dienscht isch stränger, aber o interessanter worde. Es het Fäldschlachte gä z’lifere, und d’Bärner hei Glägeheit gfunde, dür ganz unerhörti Tapferkeit ds Mißtroue vo ihrne Generäl mache z’verschwinde. Na der bluetige Schlacht bi Senef het der Junker Wendschatz e Kompagnie übercho. Schöner als je i syr ganze bishärige Jugedzyt isch ihm d’Wält vorcho, und nüt isch umewäg gsi, wo-n-ihm ds Rächt gnoh hätti z’gloube, daß er’s im Läbe no zu öppis Großem bringe wärdi. Ja, wär däm schöne jungen Offizier i ds Härz yne hätti chönne luege, dä hätti der männlech Muet nume chönne bewundere, wo-n-er dermit alli weiche Gfüehl, wo nen irged bi öppisem hätte chönne lähme, bodiget het. Het eine vo syne Kamerade Heiweh übercho, so isch der Wendschatz der erscht gsi, wo nen usglachet het. Ihn het’s dunkt, schöners gäb’s nüt als bi Pfyffen und Trummle so ne Kompagnie währschafti Schwyzer-Soldaten i der Wält umez’füehre, wie wyter umenandere wie besser.





Zweites Kapitel




		Es isch Herbscht gsi, aber na der Hitz und nam Stoub, wo uf allne Straße glägen isch, hätti me chönne meine, es sygi no i der heißischte Summerszyt. Im Schloß vo St-Sulpice, i de Cevennes, het me drüber berate, was me sölli mache mit dem Chriegsvolk, wo hütt uf em Marsch nach Spanie hie het sölle vorby cho. Es isch damals nie grad e bsundere Schläck gsi für ne Guetsbsitzer, wenn’s Yquartierung gä het. Für ds Militär isch vo oben abe so wenig gsorget worde, daß d’Regimänter längschtes sy gwanet gsi, sälber für ihren Underhalt z’sorge. Daß da niemer gschonet worden isch, cha me sech dänke. Ussert de Chinder und de liederleche Wybervölkli het sech niemer uf d’Soldate gfreut. Aber mit bsunders große Sorge het me, wie an allnen Orte, wo Proteschtante gläbt hei, im Schloß St-Sulpice ds Chriegsvolk gseh cho. Der Baron de Fortonie isch zwüsche Stuehl und Bank gsi, oder, für’s grad use z’säge, er isch geng hin und härplampet zwüsche der chüniglechen Obrigkeit und syr Frou. Katholisch ufgwachse, het er sech heimlech i d’Tochter vo mene stränge Hugenott verliebt, und für se zur Frou z’übercho, het er müesse Proteschtant wärde. Aber das hätti’s mit sech bracht, daß er um di chüniglechi Gunscht und alli Vorteile, wo-n-ihm die verheiße het, cho wäri. Der Herr de Fortonie isch jung und liechtsinnig gsi, het geng d’Wält voll Rose gseh und dänkt, är sygi schlimm gnue, für ds einte z’näh und ds andere nid la z’fahre. So het er sy Liebschti gheiße Geduld 244 ha, bis daß men ihm ds Pöschtli vom receveur für d’Gäged vo St-Sulpice zueerchennt heigi. Und wo-n-er das glücklech het ergatteret gha und dert i der einsame Bärggäged der Regierung e chly us den Ouge cho isch, het er sech i der proteschtantische Lehr la underwysen und isch zur neue Religion überträtte. Sy Frou het er übercho; aber i der Seel isch er syr Läbtig katholisch blibe. Hätt er nid sy schöni und liebeswürdigi Frou schier wie ne Heiligi verehrt, so wär er gwüß bald wieder am Bychtstuehl gländtet. Ja, es weiß niemer, ob er nid, wenn er öppeneinisch ga Paris ynen isch, dert under den Ouge vom Hof wieder ussenum der Katholik ufgmacht het. Vüregla het er der Proteschtant nie, aber er het’s doch mit de Gloubesbrüeder vo syr Frou gha und het sech vor Gott es Verdienscht druus gmacht, se mit sym katholische Mänteli z’decke, wenn e böse Luft gangen isch. Und so schabefräßig das Mänteli gsi isch, so sy doch drunder di Proteschtante vo St-Sulpice vürcho und hei hübscheli gmehret. Wie meh aber si zuegnoh hei, wie meh het der Herr de Fortonie Angscht übercho, sys Mänteli recki de bald nümme, für ds ganz Näscht z’decke, und wo du sy herrlechi Frou gstorben isch, het nid viel gfählt, so hätt’s ne wieder i sy alte Glouben überezoge. Aber ds Verspräche, wo-n-ihm sy Frou abgnoh het, er welli der neue Lehr treu blybe, het ne hinderha. Und das Verspräche het er synerzyt vor der eigete Tochter und vor em alte proteschtantische Pfarrer Jérémie Dupuy abgleit. Uf d’Längi het er’s nümme chönne verstecke, daß er Proteschtant sygi. Natürlech hei das di katholische Geischtleche zerscht usegschmöckt; aber o ne ganzi Mängi vo chlynere Lüte, 245 wo im Schloß ihri Stüüre hei müesse cho zale, hei’s gwüßt. Die hei’s wellen a der Stüür gmerkt ha, wo-n-er nen abgnoh het. Und wenn er scho alli Jahr uf e Tupf glych viel ghöische het, so het’s einewäg gheiße, der Baron schröpfi di Katholische herter.

		Das alles het ne vo Jahr zu Jahr ängschtlecher gmacht. Nüt hätti dä arm Ma erger chönnen i Gusel bringen als der Bricht, es sygi Militär im Azug. Er het wohl gwüßt, daß der Chünig scho z’sälbisch syni Soldate bruucht het, für di abtrünnige Schäfli wieder zum rächte Gloube z’bringe, nid grad mit der Schärfi des Schwärts; aber es paar Tag Yquartierung isch mängisch zu nere Beschäärung worde, wo me lang nümme vergässe het.

		E herrleche warmen Oktobertag isch ufgange gsi. Der Näbel, wo am früeche Morge ds ganze Land deckt het, isch i länge Schleier usenandere gange, und di schöne Räbbärge sy vürecho, wie wenn me se früsch us der Watte würd uspacke. Und wie meh d’Sunne düre möge het, wie schöner und farbiger isch es worde. Uf de Terrasse vom Schloß, wo uf mene Bärgvorsprung wyt i ds Tal use gluegt het, hei tuuseti vo Bluemen i allne Farben ufglüüchtet, und über di alte Muuren isch zwüsche dunkelgrüenen Efeuwälm allerlei bluetrots Blattwärk abeghanget. Us de dunkelblaue Chrächen und Talyschnitt sy di flyßige Burelüt dür di steinige Räbgäßli ufecho und hei sech i de Räben a d’Arbeit gmacht. Uf mene Terrasse-Rondell gäge Mitternacht het d’Louise de Fortonie, d’Tochter vom Baron, amene luschtig gsprägleten Eidochs zuegluegt, wo bim erschte warme Sunnestrahl vüregschloffen isch und sech, wie agwachse, über d’Bruschtwehr vo der 246 Terrasse gleit het. Vom anderen Änd vo der Terrassen isch fyrlech und schön ihre Vatter derhärcho. Solang me nume sy stattlechi silhouette-n-im Morgedunscht gseh het, hätti me chönne meine, was das für nen imposante Ma wär. Aber, wo-n-ihm du d’Morgesunnen i ds Gsicht gschine het, isch grad ds Gägeteil gscheh, was bi de Blueme. Anstatt mene schöne Mannsbild voll Chraft und Vertrouen isch es schmals vornähms und soignierts Gsicht zum Vorschyn cho, wo uf der Stirne Gram, um ds Muul ume Verdruß und i den Ougen Angscht zeigt het. Fascht ds einzige, was däm Chopf öppis Männlechs gä het, isch der schwarzgrau Chnebelbart gsi. Fascht so glimpfig und zärtlech wie der Eidochs uf di sunnigi Steiplatte, het sech d’Tochter a ihre Vatter glähnt, het ihm ihre dünnen Arm um e Hals gleit und ne mit ihrne veieliblauen Ougen agluegt, daß jede Schatten us däm grunzlete Gsicht hätti sölle verschwinde. Es isch schon e Freudeschyn derdür gange, und me het ganz guet gseh, daß di Tochter ds Beschten und ds Schönschten isch, wo ds Läbe däm Ma no botte het. Aber nütdeschtweniger isch der Chummer nid us synen Ouge gewiche. Über d’Zärtlichkeit vo syr Tochter ewäg isch sys ganze Sinnen und Sorge dür ds Tal ufe gfloge, i d’Gäged, wo di großi Heerstraß us em Wald abecho isch und sech näb em wasserlose Flußbett bis a Fueß vom Schloßbärg zuechezoge het. Vo däm, was hütt im Louf vom Tag dert us em Wald het sölle vürecho, het es abghanget, öb der Baron meh katholisch oder proteschtantisch söll dryluege. Hätt er gwüßt, daß dä, wo dert no wyt im Wald obe vor syne Mannschafte här gritten isch, exakt der glych Chummer gha het, so hätt’s ne chönne lächere, 247 aber ds Lache het dä arm Ma verlehrt gha. — Es isch nächti scho öpper cho brichte, es syge de Schwyzer, wo hütt sölle ga St-Sulpice cho. Aber kei Möntsch het gwüßt, was das für Lüt syge, öb zahmi oder wildi, schwarzi oder wyßi, katholischi oder reformierti. Men isch afange gwanet gsi, di kuriosischte Lüt im chünigleche Heer z’finde, und so het der Bricht, daß Schwyzer dahäre chöme, dem Baron nid der mindischt Troscht bracht. No mängs Mal het er uf syr Terrasse hin und här chönne loufe, no hundertmal überlege, wie-n-er se söll epfah, bis daß du ändlech am Waldsoum oben öppis het afa glitzeren und ds wyße Band vo der Straß sech wie mit mene Zug Ameiße het afa decke.

		Aber was het das verheiße? Das frömde Volk, wo dert us em Wald vürecho isch, het, me weiß nid söll me säge brüelet oder gsunge. Es isch öppis dür d’Luft derhär cho, bald wie nes fürchterlechs Schlachtgschrei, bald het es tönt wie hundertstimmige Chuzeruef. I der Gäged vo St-Sulpice het me no nie ghöre jodlen und johle. Us däm merkwürdige Lärme, wo me grad so guet hätti chönnen anäh, er heigi ne guete Luun zum Vatter, het natürlech der Herr de Fortonie der Schluß zoge, es chömi ganz es aparti wilds Chriegsvolk derhär, und het no einisch jedes Schloß und jede Rigel nachegluegt, jedes Brätt im Täfel, jedi Platten i nere Muure, wo men öppis derhinder het versteckt gha.

		D’Louise de Fortonie hätti sech gar nid gförchtet vor däm Chriegsvolk, wenn nid d’Angscht vo ihrem Vatter sech o uf ihres Härz gleit hätti. Warum hätt si sech sölle förchte? Ihre-n-isch no nie e cavalier begägnet, wo nid under ihrem charme sech zur üsserschte 248 Höflechkeit agsträngt hätti. Wo si aber du ihre Vatter het eis Versteck nam andere gseh undersuechen und ghört het, wie-n-er sy Dienerschaft instruiert, het si sech müesse säge, es syg öppis ganz Erschröcklechs im Azug, und es chönnti de Glägeheit gä, sy evangelische Gloube mit dem Läbe z’zale. Der gröscht Chummer het nere-n-aber nid d’Sorg um di eigeti Pärson gmacht. Ihri Gedanke sy vielmeh geng bi ihrem alte Fründ, dem vénérable Père Jérémie gsi. Si het sech ybildet, si und ihre Vatter syge hinder de dicke Muure vom Schloß sicherer als der Pfarrer i sym chlyne Hüsi zwüsche de Räbbärge. Daß under Umstände di dickschte Muure vor dene Schwyzer chönnte nahgä, isch nere gar nid z’Sinn cho. Si het ihrem Papa aghalte, me sölli der Pfarrer no ga i ds Schloß reiche; aber der Herr de Fortonie het sech dergäge verwahret, wie wenn er dermit di gröschti Gfahr uf ds Schloß lade würdi. Es sygi viel besser, het er gseit, der Père Jérémie blybi dusse, me suech ne dert weniger als bi ihnen im Schloß, und er wärdi scho öppen es Huli finde, wo-n-er sech drinne chönni ga verstecke. Im tiefinnerschte Härz aber het sech der Herr Baron di bitterschte Vorwürf müesse mache, und alli Bott het’s nen afa reue, daß er nid der Pfarrer i ds Schloß gnoh heigi. Wenn’s öppis Unguets mit ihm sötti gä — und das het me müesse förchte bim Père Jérémie, wo vor keim Große vo dieser Wält es Blatt vor ds Muul gno het — so hätt är, der Baron, i d’Ewigkeit yne nid Rueh vor de Vorwürf vo syr sälige Frou. Aber trotzdäm het er’s nid über sech bracht, der Pfarrer doch no ga z’reiche, je länger descht weniger, wil’s ja nümme lang het chönne gah, bis di erschte Soldaten arücke, wo’s de 249 müglecherwys no chönnte gseh, daß der Pfarrer i ds Schloß chömi.

		Währeddäm der Herr de Fortonie sech däwäg hinder syne Muuren und Gitter g’ängschtet und plaget het, isch der Père Jérémie mit chindlech heiterem Gsicht under der Räbloube vor sym Hüsi gsässen und het di guldigi Herbschtsunnen uf syne dubwyße Haare la spile. Er het sech a d’Wand glähnt, d’Händ vor sech inenandere gleit und derzue halblut vor sech ane gseit: «Mes jours sont entre tes mains, Seigneur.»

		D’Louise het ihren Underwysiger z’guet gkennt, als daß si hätti chönne gloube, dä Ma gang sech ga verstecke. Wie mängisch het er nere doch gseit, är wüßti nid, vor wäm er sech förchte sötti, der lieb Gott löj ja syne Chinder nüt gscheh, wo ne nid nötig und guet sygi. Wägz’trage gäb’s ja nüt us sym Hüsi, und wenn si-n-ihm sy arme murbe Lyb welle stäle, nu, so chönne si ne ja ha, es gang ihm jedefalls nid bös derby. — D’Sorg um e Pfarrer het d’Louise uf e Gedanke bracht, sym Rat z’folgen und ds Schloß mit allem, was drin und drum ume gwohnt het, der bsundere Fürsorg vom liebe Gott z’epfäle. Währeddäm ihre Papa geng no i Huus und Hof umegfahren isch und zu jedem Loch use gluegt het, wie wyt d’Soldate no syge, isch d’Louise flingg wie nes Reh di gwundeni Turmstägen uuf i ihri Schlafchammere gsprungen und isch dert a Bode gchnöilet. I ihrer heiligen Eifalt und Gwüssehaftigkeit het si sech nid dermit zfride gä, für sich und di eigete Lüt z’bätte, si het e ganze Chrischt welle sy, und drum het si o für di vermeintleche Finde bättet, der lieb Gott söll se vor böse Versuechunge bhüete, 250 und wenn er se-n-under das Dach füehri, so söll er mache, daß si nid nume Spys und Trank mit sech furt nähme, sondere no öppis, wo ne für Zyt und Ewigkeit zum Säge wärdi. Underdesse het me dunde gmerkt, daß d’Louise verschwunden isch und het se-n-an allnen Orte gsuecht, und der Herr Baron isch scho uf d’Idee verfalle, si sygi gwüß zum Pfarrer gloffe. Er isch scho uf em Sprung gsi, se sälber derthi ga z’sueche, wo juscht us em nächschte Chrachen obehär dem Schloß di erschte Soldaten uftouchet sy. Jitz het der Herr de Fortonie schier der Chopf verloren und drüber vergässe, öpper na syr Tochter usz’schicke. Es isch numen e chlyne Vortrupp gsi, wo voruus cho isch, für d’Gäged cho az’luegen und Wasser z’sueche. Vor luter Angscht isch der Baron willfährig worde wie ne Chammerdiener und het sälber dene Lüte zeigt, wo si Wasser finde. So isch es du gscheh, daß, wo der Oberscht von Erlach mit sym Stab isch cho z’ryte, der Herr de Fortonie nid emal grad zur Hand gsi isch. Derfür isch sy Tochter ganz harmlos under em Hoftor erschinen und het di Herre grüeßt. Si het se so holdsälig und fründlech agluegt, daß nere niemer öppis hätti dörfe zleid tue, o wenn das Chriegsvolk i böser Absicht ga St-Sulpice cho wäri. Ohni lang z’frage, isch der Oberscht mit syne Begleiter i Schloßhof yne gritten und het agfange syni Befähle gä für d’Underkunft vom Regimänt. Syni Adjutante sy scho druff und dranne gsi, wieder dervo z’ryte, so chunnt der Herr Baron cho z’springe. D’Angscht het ihm us allne Pore vüregluegt, so daß di Offizier schier hei müesse lache. Für emel ja nüt z’versuume, het er syni militärische Gäscht mit umständlecher Höflechkeit gheißen absitzen und se-n-i 251 ds Schloß yne komplimäntiert, für ne Spys und Trank ufz’stelle, währeddäm er syni Chnächte gschickt het, d’Roß vo dene Herre ga versorge. I länge Züge hei d’Offizier dä chöschtlech Wy, wo nen isch ufgstellt worde, trunke. Aber trotz ihrem Riesedurscht hei si nöue, eine wie der ander, Zyt gfunde, uf ds Töchterli vo ihrem Gaschtgäber übere z’schile, und alli hei sech mit Blicke dütet, wie guet das ne gfalli. Me het d’Louise welle mache zum Tisch z’sitze, aber das isch ne nid grate. Im Gägeteil, si het uf das hi d’Flucht ergriffen und i Hof use welle, ga luege, was es dusse gäbi — me het vo dert här es Glöuf ghört und chönne merke, daß ds Regimänt aglanget isch. Wo si dür e Gang vüre springt, versperrt nere-n-uf der Stäge, grad dert, wo si ne Boge gmacht het, e große stämmigen Offizier eso ungsinnet der Wäg, daß si-n-ihm völlig i d’Arme gflogen isch. Si het vor Chlupf afa zitteren und en Uswäg gsuecht, für z’flieh. Der Offizier het en Ougeblick Miene gmacht, se wellen a sech z’zieh und se mit mene Müntschi z’strafe für e Mupf, wo si-n-ihm gä het. Aber ihres vornähme Wäsen und d’Angscht i ihrne schönen Ouge hei ne gstellt, und er het nere galant Platz gmacht, für se düre z’la. Wie nes Vögeli isch si dervo gflogen und het sech in e schattigen Egge vom Hof gflüchtet, für dert ga z’verschnubbe. Und jitzen isch’s nere ganz kurios z’muet gsi. Dä Offizier isch nere so dütlech wieder vor d’Ouge cho, wie wenn er da vor nere stüend. Es isch öppis Merkwürdigs i däm sunneverbrönnte herte Soldategsicht gläge, öppis eso Tiefs, Wehmüetigs, schier Fieberigs i dene dunklen Ouge, und di ryche wällige Haar, wo drum ume gflosse sy, hein ihm öppis Großes gä.

		252 Underdessen isch es uf der Straß und um ds Schloß ume läbig worde gsi. Offizier sy im Schloß y und uus gange, und z’truppelewys sy d’Soldate hin und här marschiert, so daß e Stoubwulke bald d’Luft gfüllt und sech uf di viele schöne Blueme vo der Louise de Fortonie gleit het. Uf em Fäld hinder em Schloß sy i länge Reie d’Waffe zu Pyramiden ufgstellt worde. Mit Cheßle sy si hin und här gloffe, hei Wasser und Holz zuechetreit, und bald het sech mit der Stoubwulke der Rouch vo vielne Chochfüür vermischlet. Hinder mene Burehuus isch gmetzget worde, und vo de bagage-Fuehrwärk, wo jitz mit Gebrüel und Geiselchlepfe der Bärg uuf sy gfüehrt worde, het men allergattig uf e Biwakplatz gschleipft. Zwüsche de Böum düre het me gseh, daß e ganzi Trybete Soldate sech im große Fischweier umebalget het, wo am Fueß vom Schloßbärg i mene chlyne Täli glägen isch. Sobald daß ds Fleisch i de Cheßle gsi isch und ds Wasser brodlet het, het es zringsetum uf de Matten und under de Böum afa johlen und singe, und di Soldate, wo me vor nere halbe Stund no het gmeint, si sygen am Zsämefalle vor Müedigkeit, Stoub und Durscht, hei agfange, ihri Chräft i mene Hoselupf z’mässen und sech under allerhand Gspaß am Boden umetröhlt. So luschtig het sech d’Louise de Fortonie ds Soldateläbe nid vorgstellt gha, und si het sech gfragt, warum me sech eigetlech vor dene Lüt eso gförchtet heigi.

		Es het vil gä z’luege der sälb Namittag. Zringsetum um ds Schloß isch ds luschtigscht Läbe gsi, und me hätti zu glycher Zyt uf allne vier Syte möge sy, für nüt z’versuume. Derzue het’s mängi Glägeheit gä, dene Chriegslüten e chlyni Gfelligkeit z’erwyse. D’Chnächten 253 und Meitli vom Schloß hei nume niene möge gcho. Mänge Schranz isch umegmacht, mänge Chnopf agnäjt worde. Aber frylech, e Lehrplätz für gueti Manieren isch das Fäldlager nid gsi, und di veieliblauen Ouge vo der Louise hei mängs z’gseh übercho, wo si bis jitze no nid gwüßt het, daß es der Bruuch isch under em ruuche Volk. Si het für guet gfunde, sech wieder hinder d’Gitterfänschter vom Schloß z’verzieh. Na ihrem liebe Père Jérémie ga z’luege, isch nere jitz, wo-n-es doch liecht wäri müglech gsi, merkwürdigerwys gar nid z’Sinn cho. Derfür aber het si, ohni daß si’s weder sich sälber no öpper anderem zuegä hätti, der Gwunder plaget, öb dä schön groß Offizier, mit däm si uf der Stäge zsämegschossen isch, no dinne sygi. Ds ganze Schloß isch voll Bratisduft gsi bis vor d’Hustüren use, und d’Dienerschaft isch i de Gäng umegschosse, daß es ein dunkt het, me sötti niene sy. D’Louise het natürlech zerscht ihre Vatter gsuecht und het nen im Rittersaal gfunde, wo-n-er bald den Offizier Uskunft, bald syne Chnächte Befähle gä und derby rächt heiter und vergnüegt usgseh het. Ohni z’welle, het er vor öppe nere halbe Stund mit menen einzige Süüfzer di heiterschti Stimmung under denen Offizier agmacht. Er isch ihm etwütscht, wo-n-er dür fürsorglech usdänkti Fragen usebracht het, daß sy Yquartierung us fascht luter ehrleche Proteschtante zsämegsetzt sygi. Und jitz isch er natürlech Proteschtant under Gloubesbrüeder gsi, schöner nützti nüt; me hätti chönne meine, er gäbi jede Tropf Wy und jedes Schybli Wurscht numen us Gloubesyfer. Er het’s eso dütlech la merke, wie’s ihm glugget het, daß d’Offizier eis Mal über ds andere sech Blicke zuegworfen und sech chöschtlech über ihn amüsiert 254 hei. Sobald d’Louise-n-under der Türen erschinen isch, het sech der Ton vo der Gsellschaft e chly veränderet. Nid daß öppe di Herre sech irgedwie geniert hätte, aber eine um en andere het geng wiederume di nätti Tochter müesse gschoue. E jede het sech Müej gä, nere-n-öppis Artigs z’säge, und dadrob hei si e chly der Wy und di gröberi Tonart vergässe. Der Herr de Fortonie het nütdeschtweniger für guet gfunde, sy Tochter e chly i der Neechi z’bhalte. Si het sech uf d’Armlähne vo sym fauteuil gsetzt, und är het wie zum Schutz sy Arm um di schöni schmali Gstalt gleit. Vo däm sichere Plätzli uus het d’Louise mit hällem Vergnüegen ihri Blicke vo eim zum andere vo dene Herre la spazieren und isch uf ihri artige Gspäß mit luschtigen Antworten ygange; aber wieder und wieder het si in e tiefi Fänschternischen yne gluegt, wo dä eint, mit däm si so ungschickti Bekanntschaft het gmacht gha, i mene hälle Strahl vo der Abedsunne gsässen isch und schynbar geng zum Fänschter uus uf ds Fäldlager abegluegt het. Aber — es isch doch merkwürdig gsi — jedesmal, wenn si wieder dert übere gluegt het, so het der Offizier hurti syni große schwärmüetigen Ougen uf ds Fänschter grichtet. Si het also chönne merke, daß er zwüschenyne geng si i den Ouge bhalte het. Hätti d’Louise de Fortonie d’Wält und d’Möntschen e chly besser gkennt, so hätt nere das öppis Bsunders gseit, daß dä Ma nid wie syni Kamerade sech neecher zueche gla und o nid emal vom Fänschter uus öppen es Wort zue nere gseit het. Aber si het no nid gwüßt, daß men us mene preßtvolle Härz nid cha use rede, solang e Mängi Lüt umewäg sy, wo us läärem Härz use schwätze. Di anderen Offizier hei sech gar nüt um ihren 255 einsame Kamerad gschine z’kümmere, und so isch es würklech o gsi, si hei dänkt, er sygi müed oder schlächter Luun, oder hei sech o gar nüt derby dänkt.

		Es isch lut und lärmig zuegange, und Hunderti vo Wort sy gfalle, wo niemer druuf g’antwortet het. D’Gsellschaft isch sech nid füf Minute glych blibe, und d’Saaltüren isch a däm einte Namittag meh uuf und zuegangen als mängisch i nere ganze Wuche. Was d’Offizier underenandere gredt hei, het natürlech weder d’Louise no ihre Papa verstande, es isch e Sprach gsi wie grobs Grien, aber o guethärzig wie nes alts Chilcheglüt. Um d’Näme vo dene Herre hei sech der Schloßherr und sy Tochter nid gkümmeret, si hei ne sältsam tönt und keine het dem anderen e Titel gä, wo me sech öppis druus hätti chönne mache, ussert öppe Colonel und Capitaine. Aber wie ne Blitz isch es der Louise dür d’Ohre gfahre, wo der Oberscht i di sunnigi Fänschternische grüeft het: «Wendschatz!» Der Ufgrüeft het sech höch ufgrichtet und isch zum Oberscht cho, für ihm e Befähl abz’näh. Jitz isch er hert vor der Louise gstande, het aber nid gschinen uf se z’achte. Er het nere so halb der Rügge gchehrt und offebar scharf ufpasset uf was ihm der Oberscht gseit het. Der Oberscht hingäge het de ds Gfüehl gha, der Houpme Wendschatz losi nume mit eim Ohr und heig syni Gedanken anderswo. Er het settigs nid chönne lyden und het scharf und lut mit sym Undergäbene gredt, für ne machen Achtung z’gä. Wo-n-er mit sym Befähl isch fertig gsi, het sech der Houpme rächtsum dräjt und isch der Türe zue gange, und im Umdräje het er d’Louise mit mene Blick agluegt, wo dür alles düre gangen isch. Das isch alles z’mitts i mene lute 256 Dürenand vo Stimme gscheh, so daß niemer druuf g’achtet het als dem Baron sy Tochter. Di anderen Offizier, wo derwähred uf se-n-ygredt hei, hei gmerkt, daß si gar nid uf se lost, und si het o würklech dä Ougeblick uf nüt anders Achtung gä als uf en Oberscht, wo, chuum daß sech der Houpme Wendschatz von ihm zrüggzoge gha het, halblut zum Baron de Fortonie gseit het: «Il est malade, celui-là.» Uf d’Frag, was ihm de fähli, het der Oberscht brichtet, der Houpme Wendschatz heigi, göb wie me ne gwarnet heigi, der Bruuch, bi der gröschte Hitz a jedem Brunne Wasser z’trinke. Das gangi äbe so, wenn men am Abe geng der Letscht uuf sygi und meini, es sygi e Sünd, nid ds letschte Tröpfli vom Maß z’trinke, wo eine mög erlyde. Für dä Ma sygi der schwär französisch Wy ds Verderbe. Es sygi jammerschad um ne, vowäge der tüechtigscht Offizier vom Regimänt syg’s de, und alli heige ne gärn, wil er bi aller Freud am Dienscht gäge jede guethärzig und fründlech sygi. Der Oberscht isch underbroche worden und het sech mit menen anderen i ds Gspräch ygla. Bald druuf isch er ufgstanden und use gange, und hinder ihm het sech der Saal gläärt. Der Herr de Fortonie und sy Tochter sy in e Fänschternische gstanden und hei dem Trybe zuegluegt, wo under de Fänschter vom Schloß sech abgspilt het. Bald het der Houpme Wendschatz d’Ufmerksamkeit vo dene beiden uf sech zoge. Me het ihm ganz guet agseh, daß er sech Gwalt atuet, für nid la z’merke, daß ihm öppis fähli. Vo Zyt zu Zyt het er sech gschüttlet, wie wenn’s ne würdi früüre, währeddäm doch alli di Soldate ds luter Wasser gschwitzt hei. Er het sy Kompagnie la aträtten und isch der Front nah gange, für 257 d’Lüt z’muschtere, und derby het me gseh, mit welem Reschpäkt di Mannen ihre Houpmen agluegt hei. Aber chuum het er synen Underoffizier d’Befähle gä gha, so isch er müed und matt under e nächschte Boum ga sitze. Das isch sünsch nid sy Bruuch gsi. Me het ne nie gseh sitze, solang daß d’Mannschaft a der Arbeit gsi isch.

		So isch der Namittag verstriche, d’Sunnen isch hinder de waldige Bärge verschwunden und um ds Schloß här isch es uf eismal still worde, wil ds Chriegsvolk sech i syni Nachtquartier verzoge het. Uf d’Yladung vom Baron hi isch der gröscht Teil vo den Offizier i ds Schloß cho und het sech mit großer Luscht a Tisch gsetzt, wo men ändlech uftreit het, was scho der ganz Namittag mit appetitlechem Duft d’Gäng het erfüllt gha. Der Baron und sy Tochter hei o müesse zuechesitze. Si hei’s müesse la gscheh, daß zwee galanti Offizier ihri schöni Wirtin zwüsche sech yne hei mache z’cho. Über Längizyti het si nüt gha z’chlage, wenn scho der Houpme Wendschatz, wo vis-à-vis vo nere gsässen isch, chuum es Wort gseit und nume mit syne fieberigen Ouge nere sy Ufmerksamkeit erwise het. Es isch je länger descht luschtiger und läbiger zuegangen und jedefalls ganz anders als es hüttzutag a nere settige chriegerische Tischete zuegieng. Mir würden is bsägne, wenn mer eso öppis gsäche. Ds sältmal het me näbe de Löffel und de Mässer keis anders Instrumänt bruucht als di füfzinggigi natürlechi Gable, öppen am Hof z’Paris het men afange di richtigi Gable gkennt; so absyts vom große Verchehr hingäge het me no nüt dervo gwüßt. Aber me wär lätz brichtet, wenn me meinti, si heige deßtwäge keini Maniere gha; es sy bloß e chly 258 anderi gsi, wo villicht nid minder charme hei gha als di hüttzutägige. So het meh als eine vo denen Offizier mit verliebte Blicke der schöne Hand vo der Mademoiselle de Fortonie zuegluegt, wie si suber und gattlech ds Brot i d’Schüßle tünklet oder es Hähnelibei under di schöne wyße Zähnd vo ihrer Herrin gfüehrt het. Müeßt üsereis däwäg ässe, so wäri ds erschte, was me begährti, e Serviette. So öppis het’s aber ds sältmal erscht rächt nid gä. Me het halt, was a de Finger bliben isch, uf müglechscht gattlechi Art abgschläcket und d’Finger am Soum vom Tischtuech, wenn nid a de Hosen, abtröchnet. Settigi Brüüch hei natürlech o Glägeheit gä zu allerhand meh oder minder fyne Gspässe. Grad gar wohlgläbt dranne het zum Byspiel d’Louise de Fortonie nid, wo nere-n-eine vo ihrne galante Tischnachbare, wo hütt der schwär Landwy bsunders guet gfunde het, undereinisch d’Hand nimmt und nere ds Bratis-jus vo de Fingerbeeri abmüntschlet. Der Houpme Wendschatz isch toub worde wie nes Bieli dadrüber und hätti däm Kamerad am liebschten eis greckt; aber er isch eso müed und gschlage gsi, daß er nid di mindischti Luscht na Händel gha het.

		Es sy nümmen alli wie uf Fäcke gange, wo si ihri Schlafplätz sy ga sueche. Di Letschte, wo use sy, hei unden a der gwundene Stäge vom Turm eine vo de höchere Herre (vom Rößlispiel, sieg me hüttzutag) gfunde, wie-n-er geng am Seili zoge het, wo statt mene Gländer der Wand nah ufegangen isch. «Syd Dir no nid wyter cho?» hei si ne gfragt. «He äbe ziehn i scho bald e halb Stund dranne», antwortet er, «aber es chunnt niemer cho Bscheid gä.» — «Das isch drum keis Lüti, das isch ds Gländerseili!» Ihrere zwee hei ne du 259 under den Arme gnoh und mit ihm ufe welle. Dem Byschte nah hätti me chönne meine, es wärdi da züglet und me bühri ne Trog voll Dublone d’Stägen uuf. Zletscht und am Änd bringt men alles zstand. Wo si sech du alli drei so rächt brav a däm vermeintleche Lütizug gha hei, isch du ändlech öpper d’Stägen abcho: en Oberschtlütenant und zwee g’eichti Houptlüt, aber alli drei hindertsi.

		Wo z’morndrisch an es paar Stägetritte Bitze gfählt hei, het me dem Baron excuses gmacht und gseit, die syge mit Bärnerschädlen abgsprängt worde. «Comment, par des crânes bernois?» het er gfragt und Ouge gmacht wie Pfluegsredli. «Mais oui», het me ne du brichtet, «c’est une des originalités de notre pays.»

		Natürlech sy d’Chatzejämmer z’morndrisch nid rar gsi. Aber am übelschte zwäg isch dä gsi, wo am Aben am wenigschte het trunke gha, der Houpme Wendschatz. Me het nen under em Vordächli vo der Kapälle vo St-Sulpice gfunde, uf mene Bank. Der Chopf het er vorabe la hange, daß ihm di schwäre schwarze Haar ds Gsicht halb zuedeckt hei. Der Huet isch vor ihm am Bode gläge. D’Chinder vom Dorf, wo ne dert gfunde hei, hei gmeint, er heigi öppe z’viel trunke. Si sy’s dem Pfarrer ga brichte, und dä isch cho luege, was mit däm Ma sygi.

		Dem Junker Berchtold isch es gsi, er sygi z’Hünige, uf em Bank gäge Rosegarte, und der Stöphi sygi zum Fänschter uus gchlätteret und sitz ihm uf em Äcke, wie’s öppen i syne Buebejahre gscheh isch. «Hör uuf!» het er im Schlaf gseit und mit den Arme sech gwehrt. Da gangen ihm d’Ougen uuf, und ds erschte, was er gseht, sy d’Schnalleschueh vo menen alte Ma, 260 wo vor ihm steit und ihm d’Hand uf d’Stirne leit, für ihm der Chopf e chly ufz’ha. Dem Junker schießt es blitzgschwind dür e Chopf: der Pfarrer Gryph! Und dermit geit ihm es fründlechs Lachen über ds Gsicht. Aber statt der sonore Stimm vo sym längschtes gstorbenen Underwysiger, schlat e frömde, fyne Ton i sys Ohr.

		«Vous êtes malade, mon ami.»

		En ehrwürdige Greis mit länge wyße boucles, im schwarze Gwand vo mene Pfarrer, steit vor em Junker und richtet es paar Ougen uf ne, so glänzig und klar, wie wenn si mit Diamant überzoge wäre. I mene Ring um ihn ume het e Kuppele barfüeßigi Chinder vo allne Größene der Junker aglotzet. Dä isch jitz erscht z’grächtem erwachet. Es het ne geniert, daß si ne da so gfunde hei. Für der Pfarrer nid länger i der Meinung z’la, daß er öppe hie i mene Ruusch ygschlafe sygi, het er ihm sy Huet, wo dä guet alt Herr het ufgläse gha, us der Hand gnoh, nen ufgsetzt und sech ufgrichtet, für mit dem Pfarrer wyter z’gah. Aber chuum isch er es paar Schritt wyt mit ihm gange gsi, so het’s ne wieder dunkt, er heigi es furchtbars Gwicht uf em Äcke. Er het gmerkt, daß ihm syni Sinne wei schwinde, und i der Angscht z’falle, dem Pfarrer der Arm über d’Achsle gleit. Der Pfarrer het grad gmerkt, daß er dä groß Ma nid mög ebha. Mit Müej und Not isch es ihm no glunge, ne so wyt z’hinderha, daß er nid z’ruuch z’Bode cho isch. Und jitz isch der Junker Wendschatz am Wägbort glägen und het mit glesigen Ougen i d’Luft use gluegt, ohni nes Wort chönne z’säge. Dütlech het er no ghört, daß uf der Straß unde Trummler und Pfyffer e Marsch ufgspilt hei, und het sech agsträngt, 261 für wieder ufz’stah. Ds Letschte, was er no ghört het, isch gsi, daß der Pfarrer gseit het: «Restez tranquille, je vais chercher du secours.» Druuf isch es Nacht worden um ihn ume, es isch ihm gsi, wie wenn me ne mit mene schwarze Tuech würdi zuedecke, und er het gar kei Chraft i sech gspürt, für sech dergäge z’wehre.

		Dem Pfarrer Dupuy isch es gar nid liecht gmacht worde, der Junker Wendschatz under Dach z’bringe. Es sy wohl Lüt cho luege, aber allne het es gruuset, ne zue sech z’näh. Me het e gräßleche Gruuse gha vor so frömde, chrankne Lüte. Wie mängisch isch es gscheh, daß settigi ne Süüch a menen Ort ygschleipft und ganzi Familie z’Grund grichtet hei! So isch dem Pfarrer gar nüt anders blibe, als der Junker mit Hülf vo syr alten Ufwärteren und paarne Buebe zu sich i ds Huus z’näh. Natürlech het me du Bricht gmacht im Schloß. Der Fäldschär isch mit dem Fahnejunker Stämpfli cho luege, was es dem Houpme gä heigi. Er het nid lang bruuche z’undersueche, d’Lagerchrankheite syn ihm z’guet bekannt gsi. Er het der Chopf gschüttlet und gseit, das chönnti es böses Fieber gä, me müessi halt der Patiänt hie la ligen und ihm sy Ufpasser da la. Nid lang nachhär sy di beide no einisch cho und hei der Bärger Chrischte mitbracht. Der Fäldschär het ne brichtet, wie-n-er sy Houpme sölli pflege, und der Stämpfli het mit Tränen i den Ouge dem Pfarrer aghalte, er söll emel de Sorg ha zu sym liebe Junker Wendschatz. Me het dem Pfarrer nid emal chönne säge, wohi daß ds Regimänt marschieri; sogar der Oberscht het nid meh gwüßt, als daß es nach Spanien yne gangi. Der Bärger Chrischte het dem Houpme 262 syni Habsäligkeite vom bagage-Wage greicht, und währeddäm ds Regimänt rum rum rum bidibum i nere Stoubwulke verschwunden isch, het er dem Junker sys läderige Fällyse der Bärg uuf zum Pfarrer treit.

		Vieli, vieli Wuche lang isch der Junker Berchtold under em Obdach vom Pfarrer Dupuy zwüsche Läben und Tod ghanget. Ds Allerböschten isch zwar na den erschte vierzäh Tag überstande gsi; aber eis Mal über ds andere het’s ne vo neuem packt, und er isch so vo Chräfte cho, daß er gar nümme het dörfen erwarte, wieder z’grächtem gsund z’wärde. Was ihm aber geng wieder düreghulfe het, das isch di einzigartigi Gaschtfründschaft vom Herr Jérémie Dupuy gsi. Der Junker isch nid mängisch erwachet, ohni daß dä ehrwürdig Greis näbe sym Bett gsässe wäri, und er het ne so mängisch ghöre bätte, daß er sech afange gseit het, es sygi grad, wie wenn ds ganz Läbe vo däm Ma es ununderbroches Gebätt wäri. Z’zytewys het der Pfarrer beidne Schwyzer müessen ufhälfe, vowäge der Bärger Chrischte het o syni Tage gha, wo-n-er vor Längizyti und Heiweh ds luter Wasser pläret het. Wuchelang het der Junker nume hie und da nes paar churzi Sätzli gseit; di meischti Zyt isch er dagläge, wie wenn nüt meh i der Wält nen öppis agieng. Es isch aber nid gsi, daß er öppe nüt hätti möge dänke. Im Gägeteil, fascht meh als di lyblechi Chrankheit het ne das zwäggnoh, was er i der Seel het müesse düremache. Under ändlose Quale het er sys ganze bishärige Läben a sech la vorby gah, und alles isch ihm schwerzer und truuriger vorcho als je. Es unsäglechs Heiweh na sym Hünige het ne gmarteret; alli Ougeblick isch ihm der Pfarrer Gryph wieder vorcho, und er het sech abgmüeit, i syne 263 Gedanke wieder zsämez’bringe, was dä-n-ihm ds sältmal gseit het, wo-n-er ihm isch ga adieu säge. Und o das isch ihm mängisch wieder dür e Chopf gange, was ihm der alt Buur vom Stulle gseit het. A Großvatter het er nid gärn dänkt. Wenn er ihm scho het vergä gha, so het’s ne doch geng wieder plaget, daß si nid i besserem Friden usenandere cho syge, und villicht syg är sälber da dranne meh d’Schuld als der Großvatter. Het er a d’Frou Kätheli dänkt, so isch ihm der ganz Jammer um sy verloreni Herrschaft grad no einisch so groß vorcho. Aber alles das hätt er no wellen überwinde, wenn’s ihm nid jitze no lätz gange wär mit dem Chriegsdienscht. Daß er dem Vatter sys Schwärt wieder ga Hünige zrügg gschickt het, het ne nid greut, wil er sech het dörfe säge, daß er trotzdäm sy Soldatenehr unverdorbe bhalte heigi. Aber jitzen isch ja allem nah sy militärischi carrière o z’Grund grichtet gsi, und so het er i aller Wält nid gwüßt, was no us ihm wärde söll. Es het Stunde gä, wo-n-er nüt anders begährt het als d’Ouge zuez’tue und z’stärbe. Mängisch isch e Groll und e Bitterkeit über ihn cho, daß er völlig der lieb Gott verchlagt het. Für was eigetlech o ne Möntsch sech sölli müesse dür ds Läbe düre plage, wenn ihm doch alles wäggnoh wärdi, wo-n-er derfür mitübercho heigi? Nume zwo Sache het es gä, wo vo Zyt zu Zyt ihm wieder der Begähr nam Läbe gweckt hei: di lysi Hoffnung, wieder zu sym Regimänt z’chönne und vor em Find öppis dörfen usz’richte, und de d’Erinnerung... an es paar wundervolli blaui Ouge, wo ne no zletscht vor der Chrankheit eso lieb agluegt hei.

		Ei Tag, wo-n-er eso rächt i schwarzi Gedanke sech het verlore gha, und offebar steiunglücklech drygluegt 264 het, nimmt ihm der Papa Jérémie d’Hand und fat fründlech mit ihm afa brichte. «Dites-moi, mon ami», het er ihm gseit, «d’où venez-vous, quelle est votre patrie?»

		Da chunnt’s dem Junker us der tiefe Fyschteri vo syne Gedanke mit mene gwüsse Trotz über d’Lippe: «Ma patrie? je n’ai plus d’autre patrie que mon drapeau. J’erre par le monde jusqu’à ce que je trouve ma tombe.» Chuum syn ihm di Wort etwütscht gsi, so het’s ne greut. Er het nüt anders erwartet, als daß er e Strafpredig überchömi. Aber statt däm het ihm der Père Dupuy ganz zärtlech d’Hand drückt und gseit: «Heureux ceux qui n’ont pas de patrie sur cette terre, car ils sont bourgeois des cieux.» Uf das hi het der Pfarrer es Chehrli gschwige, wie wenn er der Patiänt wetti la drüber nachedänke, und du het er meh eso für sich gseit:

		«Etranger sur la terre,

Je marche avec bonheur

Vers la maison du Père,

Vers la demeure où m’attend le Seigneur.»

		Und wieder het er es Chehrli gschwige, jitz offebar i syni eigete Gedanke versunke, bis er syni Ouge dür ds Fänschter gäge blaue Himmel ufe lat lüüchten und furtfahrt:

		«Oh! quand sera-ce

Que face à face,

Pour toujours près de toi,

Je te verrai, mon Roi?»

		Der Junker het dadruuf nid chönnen antworte. Afange het’s ne dunkt, es wäri es Unrächt, wenn er di heiligi Stimmung vo däm Ougeblick mit menen Ywurf 265 würdi dürbräche, und derzue isch es ihm gar nid um Widerspruch z’tüe gsi. Was der Pfarrer gseit het, het ihm wohlta und ihm gä z’dänke. Und wie wenn er jitz i dene Sprüch öppis erlickt hätti, wo-n-er sech dranne chönnti ufrichte, het er vom Pfarrer ghöische, daß er ihm das Lied no einisch vorsägi. Und vo denn ewäg isch es du dem Junker sy Erholung worde, dem Pfarrer zuez’losen und ihm syni Lieder nachez’säge. Geng no sy zwüschenyne di schwarze Gedanke Meischter worden über ihn; aber währeddäm er früecher sech mit mene gwüsse Bedürfnis drinnen ergange het, isch er ne jitze gärn ertrunnen und het i de Lieder und Sprüch, wo der Pfarrer ne glehrt het, es Mittel gfunde, für us der Fyschteri a d’Heiteri z’cho.

		Der Pfarrer het ihm no mängi settigi Underwysung gä, und alles, was er ihm gseit het, isch uf e Troscht für di Heimetlose gstimmt gsi. Ihm, dem Pfarrer, isch ekei Täxt so guet gläge, wie äbe grad dä, wil är sälber nah-ti-nah alles das het verlore gha, was öppe de Möntsche ds Läbe lieb und wärt macht. Me hätti wyt chönne springe, für ne Möntsch chönne z’finde, wo so vo allem losglöst gsi isch, wie der Vatter Jérémie Dupuy. Er het sym Patiänt nah-ti-nah sy Läbesgschicht erzellt und ihm geng wieder gseit, trotzdäm er alles heigi müesse dragä, wett er nid, daß es ihm anders ergange wäri, vowäge nume so syg er zu däm herrleche Fride cho, wo jitze sys Härz so usgfüllt heigi, daß er no den andere Lüte dervo chönni gä. Sys Läbe sygi erscht vo denn ewäg fruchtbar worde, wo-n-es na syr eigete früechere Meinung sygi brochen und verlore gsi. Er het dem Junker verheiße, er wärdi juscht grad dür das, daß ihm der lieb Gott die Wääge vermacht heigi, 266 wo-n-er gärn gange wäri, für syni Mitmöntschen e bsundere Wärt übercho. — I däm Ougeblick het der Pfarrer nid dra gsinnet, daß är sälber no nid sys Letschte het dra gä gha, und daß er trotz sym höchen Alter no einisch mit der Tat wärdi müesse bewyse, was er jitz dem Junker het gluegt verständlech z’mache.

		Der Houpme Wendschatz und sy Chnächt hei so der Winter müesse la verstrychen und hei jitz einisch meh vo der Längizyti glitten als vo de Chriegsstrapaze. Aber jedes Chind hätti dem Junker agseh, daß er ds Reise no nid mögti verlyde. Me het ne sogar no nid zur Stuben uus gla, wo scho der Früehlig wieder dür ds Land gstrichen isch und di erschte Bluemen usgstreut het. Isch es der Früehligsluft gsi oder der Bärger Chrischte, wo jitze fascht alli Tag dem Rekonvaleszänt es Gschirli mit früsche Bluemen uf d’Fänschtersimse gstellt het? Der Junker het e Zytlang gmeint, es sygi dem Pfarrer sy Ufwärtere, di alti Philomene, wo das machi. Der Erscht, wo gmerkt het, wohär di Blueme chöme, isch der Bärger Chrischte gsi. Er het däm gheimnisvolle Gascht ufpasset und bald etdeckt, daß syni Spuren i ds Schloß abe gfüehrt hei. Er het’s gwüßt z’reise, daß er der Louise öppe begägnet isch und isch überglücklech gsi, wo si nen einisch z’Red gstellt het, wie’s sym Houpme gangi. Vo denn ewäg het sech e gwüssi Fründschaft zwüschem Bärger Chrischten und der Louise de Fortonie agspunne. Di Beide hei jitze zsämegspannet, für dem Junker alles mügleche zuez’ha, wo-n-ihm het chönne wohltue. Bald syn es Blueme gsi, bald es guets Plättli us der Schloßchuchi, bald es guets Chrüegli Wy. Und wil der Junker no kei Riesen-Appetit gha het, so isch es dem 267 Chrischte derby o nid schlächt gange. Dem Houpme Wendschatz wär d’Chrankestuben eigetlech scho lang z’äng worde, und er wäri sicher scho lang usgfloge, hätt er nid gwüßt, daß sobald er a d’Luft usechäm, das Vögeli ygsperrt würdi, wo-n-ihm meh und meh d’Freud am Läbe wieder gweckt het. So isch er geduldig i syr Chefi blibe, het gfolget wie nes Chind, aber o wieder afa Plän spinnen i di wyti Zuekunft. Größer und größer isch sys Verlange worde, der schöne Spänderin vo allne dene guete Sache chönne z’danke. Aber da isch guet derfür gsorget gsi, daß es nid het chönne gscheh. Der Père Jérémie het dem Herr Baron tüür und fescht müesse verspräche, sy Tochter nid wellen i d’Nächi vo sym Patiänt z’la, nid daß der Herr de Fortonie öppe gfürchtet hätti, dä aventurier us em Gletscherland chönnt ihm sy Tochter etfüehre, aber vowäge der Asteckung. Nid emal dür ds offene Fänschter het me se la yneluege, damit si emel ja nid in e böse Luft chömi. Und so het einschtwyle no der Bärger Chrischte müesse der postillon d’amour mache. Er het’s natürlech no so gärn gmacht, numen isch es de mängisch e chly grobhölzig usecho. Ei Tag isch es dem Junker etwütscht, z’säge, wenn er doch o nume d’Stimm vo der Louise wieder einisch z’ghören überchäm. Flugs het sech der Chrischten uf d’Strümpf gmacht und het der Mademoiselle de Fortonie brichtet, was sy Houpme für ne Wunsch heigi; aber die het ihm gseit, si wüßti nid wie das astelle. Der Chrischte hingäge het geng Rat gwüßt und seit nere: «He, schantez lui ungpö.» Zerscht het d’Louise derglyche ta, si well nüt dervo wüsse, und der Chrischte furtgschickt. Aber ewig schad isch es, daß niemer sys Gsicht het chönne 268 konterfeie, wo-n-er z’morndrisch us der sunnige Räbloube, wo zwar no nüt Grüens dranne gsi isch, di früschi Stimm ghört es Lied singe. Er isch juscht dranne gsi, der Ufwärtere vom Pfarrer hälfe z’gartne. Aber scho bim erschte Ton het er ds Jäthouli la ligen und isch dervo düüßelet, für am Husegge ga z’lose. Vo wytem hätt men ihm agseh, daß es ne schier versprängt het, irged öpperem z’säge, das heig är jitz agreiset.

		Der Junker het nid übel d’Ohre gspitzt ob däm Ständli; aber trotzdäm ’s ender es melancholisches Lied isch gsi, het’s ne schier glächeret. Was het si-n-ihm gsunge: «Etranger sur la terre...» Der Junker het se-n-im Verdacht gha, si heig sech nid trouet, vor de Fänschter vom Pfarrer öppis Heiterers z’singe. Andächtig het er glost bis zum letschte Värs; aber du hätti ne kei Gwalt chönne verhindere, ds Fänschter ufz’tue und über d’Simsen use z’lige. O wie wohl het ihm da der Sunneschyn und di früschi Luft ta!

		Ds Chlingele vom Fänschter het ne verrate, und scho het d’Sängerin welle dervo springe, aber wo-n-er se-n-agredt het, het si’s doch nid über sech bracht, ihm der Rügge z’chehre. Si isch uf ds Gländer vo der Loube gsässe, het ne fründlech grüeßt und ne gfragt, wie’s ihm gangi, und är het profitiert, für nere z’danke. Daß der Junker se gfragt het, warum si nid öppis Heiterers singi, het nere’s gar nid chönne. Er het’s scho ihrnen Ougen agseh, wo ne groß und verwunderet agluegt hei. Es isch gar kei Zuefall gsi, daß si-n-ihm grad das Lied gsunge het, und si het’s o nid dem Pfarrer zlieb ta; aber dür e Père Jérémie het si scho alles erfahre gha, was der Junker über sys Schicksal het la lut wärde. Und so het si sech das juschtemänt usdänkt gha und 269 het das Lied um so lieber gsunge, wil es ihre sälber so viel bedütet het. Das het si du dem Junker Wendschatz o gseit. Und jitze het er sech no meh verwunderet. Es nähmi ihn o wunder, het er gseit, was si für ne Grund hätti, settigi Lieder z’singe. Wenn men i so mene Schloß wohni, a mene so schönen Ort, so liebi Lüt um sech ume heigi, wo eim nume so uf de Hände trage, sötti me doch eigetlech ds Gfüehl vo Heiweh gar nid kenne. Schöners gäb’s ja nüt uf der Wält, als so us mene warme Näscht usen in e großi freii offeni Zuekunft use z’luege. Und ihn dunki’s, wenn är so ne Père Jérémie um sech gha hätti, so hätt er d’Wält la Wält sy, und kei Gwalt hätt ne vo daheim furt bracht. Währed dene Worte hei der Louise de Fortonie ihri Züg sech mit mene melancholische Schatten überzoge, und schier het’s der Berchtold dunkt, ihri Ougen überchömen e füechte Glanz. Si het sech zsämegnoh, wo si-n-ihm jitze g’antwortet het, es sygi halt im Schloß z’St-Sulpice o nid alles so, wie-n-är’s gseji.

		Für hütt het der Junker Wendschatz nid viel meh z’ghören übercho; aber er het einewäg errate, daß hinder dene schöne blauen Ougen o ne gwüssi Fyschteri ligi und daß das Töchterli o irged e Grund müessi ha, sech für ne Frömdling az’luege.

		Vo jitz ewäg isch dem Houpme sy jungi Fründin schier alli Tag i ds Pfarrers Räblouben ufe cho, und niemer het ihm’s gwehrt, under ds Fänschter z’lige und mit nere z’brichte. Da het er du nah-ti-nah gar mängs erfahren und je länger descht besser begriffe, warum d’Louise de Fortonie für ihri erschti Serenade grad juscht so nes sähnsüchtigs Lied usgläse het. Und wie besser daß er dä Grund erfahre het, descht höcher 270 het er d’Sängerin glehrt schätze. Er het sech sogar im stille vor nere gschämt, het er sech doch müesse säge, daß si no viel e tiefere Grund heigi, sech daheim frömd z’gspüren als är. Si isch vo ihrer Muetter im neue Glouben erzoge worde, und der Père Jérémie het se-n-uf der Fährte, wo nere d’Muetter het gwise gha, geng wyter gfüehrt, so daß nere Liecht um Liecht ufgangen isch. So lang ihri Muetter gläbt het, het der Herr de Fortonie zu däm allem gschwige. Er het di großi ufrichtigi Frömmigkeit vo syr Frou bewunderet, aber für sich sälber nüt gwüßt druus z’mache. Syr Frou het er fascht i allem nahgä, ja, me cha wohl säge, er heig sech ganz vo nere la leite. Sys Töchterli hingägen isch no viel z’jung gsi, für d’Rolle vo der Muetter z’übernäh. Di nötigi Wältwysheit het ihm gmanglet; aber d’Ouge het es offe gnue gha, für z’gseh, daß sy Vatter gar ekei Rückgrat het, weder katholisch no proteschtantisch gsi isch und daß der Chummer, er chönnti einisch für ds Proschperiere vo der proteschtantische Gmeind vo St-Sulpice müesse büeße, ihm sys ganze Läbesglück verdrückt het. Da het ihm der Père Jérémie lang chönne zuereden und säge, er söll sech numen uf Gott verla. Größer als der roi soleil het sech der Herr de Fortonie der lieb Gott nid chönne vorstelle, und kei Prophet hätt ihm sy Angscht chönnen usrede. D’Proteschtante vo St-Sulpice hei das wohl gwüßt, und der Wankelmuet vo ihrem Schloßherr isch ne scho lang uheimelig worde. I der ganze Gmeind het me ds Gfüehl gha, der Herr Baron wärdi no einisch es großes Unglück über se bringe.

		So jung d’Louise de Fortonie gsi isch, so het si doch under däm Druck schwär glitte. Ihres Härz het se je 271 länger descht meh zum Père Jérémie tribe, währed si sünsch mit hundert Chettenen am vätterleche Schloß isch agschmidet gsi. Ohni daß si sech’s hätti welle zuegä, het se der Gedanke verfolget, daß der Junker Wendschatz der Ma wär, di Chettene z’dürhoue. Aber je meh der Junker wieder zu Chraft und Gsundheit cho isch, descht dütlecher isch ihm sy Soldatepflicht wieder vor d’Seel cho. Si isch ihm einschtwyle no so heilig gsi, daß er’s nid über sech bracht hätti, se z’verletze. Und so isch der Tag, wo der Junker Wendschatz nümme bloß dür ds Fänschter, sonderen i der freie duftige Früehligsluft mit syr Fründin het dörfe verchehre, für beidi zu mene Tag voll Weh und Härzeleid worde. Er het’s nid chönne refüsiere, sy Fründin i ds Schloß z’begleite, wil er doch dem Baron no het welle ga danke, für alles Guete, wo-n-er währed syr Chrankheit von ihm erfahre het. Der Herr de Fortonie het ne mit aller französische Höflechkeit epfangen und ne no einisch zu mene guete z’Nachtässe bhalte. Si hei e fründlechen Abe zsäme passiert und sy sech i mängem no nächer cho. Aber d’Yladung vom Herr de Fortonie, no nes paar Tag daz’blybe, het der Junker nid chönnen ärnscht näh. Na allem, wo-n-er jitze vom Baron gwüßt het, het er hinder der Yladung nüt anders gseh als e wältschi galanterie, und er het dermit ds Rächten errate. Eigetlech het er z’morndrisch am Morge früech wellen abryte; aber er het’s doch nid über sech bracht, St-Sulpice der Rügge z’chehre, ohni no einisch under vier Ouge mit syr Fründin z’rede. Si sy eis worde, si welle sech de no einisch träffe, dunde bim große Weier, wo men albe d’Roß i d’Schwemmi gritte het.

		Dem Junker sy d’Träne i den Ouge gstande, wo-n-er 272 sech vom Pfarrer verabschidet het. Es isch ihm gange wie allne rächte Bärner: er het mit dem beschte Wille keini Wort gfunde, für däm gueten alte Herr z’säge, wie dankbar daß er ihm sygi und wie viel Guets er under sym Dach wägtragi. Dem Pfarrer isch es o leid gsi, daß si sech hei müesse trenne; er het der Junker o gärn übercho und het en ufrichtige Chummer drüber gha, daß er ne jitz wieder anderen Yflüsse het müessen überla. Drum het er ihm under der Hustüre mit wahrhaft prieschterlicher Würdi d’Händ uf e Chopf gleit und ihm sy Säge mit uf e Wäg gä.

		So isch der Junker mit wehmüetigem Härz vo däm gaschtleche Huus furt und zum große Weier abe, währeddäm der Chrischten ihm mit de Roß uf der Straß gwartet het. D’Louise de Fortonie het ihm unden am Schloßbärg passet. Si isch ihm möhriger vorcho als je vorhär, und es het ne duuret, daß er se nid grad mit sech het chönnen i Sattel näh. Si hei sech no mängs gha z’säge, wo si da im Schatte vo de wüelige Nußböum hin und här gange sy. Dem Junker isch es geng vorcho, sy Fründin heigi no meh uf em Härz, möcht ihm no meh avertrouen und — erwarti o vo ihm no meh. Aber der Junker het währed allem däm kei Ougeblick vergässe, daß er einschtwylen e fahrende Ritter gsi isch und sech niene het dörfen abinde. So het er sech du müesse losryße, trotzdäm er ganz guet gspürt het, daß er dermit das junge Härz fascht zum Tod verwundet. Lang het si sech ebha; aber wo si gmerkt het, daß es du ds ärnschtem gulte het, sech z’trenne, da het si afa briegge, wie si niemeh briegget gha het sit dem Tod vo ihrer Muetter. Der Junker hätti müesse vo Stei sy, wenn das ihm nid weh ta hätti bis i 273 ds Innerschten yne. Er het ganz guet gspürt: was d’Louise de Fortonie so zwäggnoh het, das isch nid nume ds Verryße vo mene chindische Troum gsi. Es isch vielmeh ds Usenandereryße gsi vo zwöine Möntschechinder, wo eifach zsäme ghört hei und wo jedes ohni ds anderen i dene böse Zyte liecht het chönne z’Grund gah. Aber däm isch halt nid gsi z’ertrünne, ohni sy Pflicht z’versuume. Und so het der Junker sy Fründin i d’Arme gnoh und nere mit härzhaftem Müntschi sy gröschti und letschti Zärtlechkeit erwise. Er het nere gseit: «Dans quelques mois je viendrai vous retrouver.» Wo-n-er sech aber het welle losmache, het er gmerkt, daß si ganz erschöpft i synen Arme hanget und chuum no d’Chraft het, ufrächt z’stah. Da isch ihm nüt anders blibe, als se der Bärg uuf z’tragen und se-n-a eim vo ihrne Lieblingsplätze vor em Schloß uf ne Bank z’setze. Dert het er no einisch ihre schwarze Chruslechopf zwüsche d’Händ gnoh, nere no nes Müntschi uf d’Stirne drückt, und du isch er mit gleitige Schritte der Straß zue, het sech i Sattel gschwungen und isch mit sym treue Bärger Chrischte dem Süde zue gritte.

		Si hei usgseh wie Don Quixote und Sancho Pansa, vowäge der Junker isch läng und mager gsi, der Chrischte hingäge het z’St-Sulpice ordli dicket gha und het, wil numen eis Roß isch ufz’trybe gsi, mit mene Muulesel müesse vorlieb näh. Das isch ihm aber ganz glych gsi. Wenn si nume bald vürers chöme, het er gseit, und allem Schmähle vom Houpme z’Trotz gjodlet wie ne Chüejerbueb.

		Si hei underwägs kei Zyt verlore. Sobald der Junker Wendschatz St-Sulpice mit syne romantischen Erläbnis 274 hinder sech gha het, het er nume no ei Sorg gha: sobald wie müglech zum Regimänt z’cho, damit er emel ja kei gloriosi Chriegsaktion versuumi. Si hei no möge gcho zur Erstürmung vo Puycerda, und der Junker Wendschatz het sech a der Spitzi vo syr Kompagnie wieder vüreta; aber er het’s mit nere schwäre Wunde müesse zalen und isch uf em Schlachtfäld zwüsche hunderte vo wackere Schwyzer-Soldate blybe lige. So het es du o chönne gscheh, daß mit de Nachrichte, wo vom Regimänt ga Bärn cho sy, ds Grücht mitgwanderet isch, der Houpme Wendschatz sygi vor Puycerda umcho. Wahr isch gsi, daß er lang dert i der Gäged zrüggbliben isch und daß er ersch na langer Zyt wieder zum Regimänt gstoßen isch.

		Us de Monete, wo-n-er syr Fründin z’St-Sulpice dervo gredt het, sy Jahr worde, und göb wie-n-er uf ne Glägeheit passet het, für sys Verspräche ga yz’löse, Chrieg und Zytlöuft hei ne nid la der zuecho. Es het ihm nid welle grate, bis es uf eis Mal gheiße het, der Chünig heigi ds Edikt vo Nantes gchündet und bschlosse, mit de Proteschtanten i Frankrych gründlech ufz’ruume. Jitz het’s ne nümmen ebha. Er het Urleb gnoh und isch nid ohni allerhand Gfahr für Lyb und Läbe de Cevennes zue greiset. Was er underwägs atroffe het, het ihm nüt Guets verheiße. Es het ne dunkt, d’Spure vo de Dragonnade nähme zue, je wyter er gäge Süde cho isch. Er het sech chuum meh di allernötigschti Rascht gönnt, us Angscht er chömi z’spät. Bitteri Vorwürf hei ne gjagt, und er het sech völlig müessen e Zwang atue, sys Roß nid z’Grund z’richte. Wo-n-er ändlech na viele Tagreisen uf di Höchi cho isch, wo me ds Tal vo St-Sulpice het chönnen 275 überluege, het’s ne dunkt, er müessi flüge, für descht gschwinder a ds Ort z’cho. Es isch trüeb Wätter gsi, und e suure Luft het düschteri Wulken über e Himmel gjagt. Der Rägen isch ihm i ds Gsicht gfloge; aber er het sech der Nessi nid g’achtet. Nume wyter, nume wyter! Ändlech gseht er ds Schloß vüreluege, aber — was isch das? — Es chunnt ihm so veränderet vor. Na sym Bsinnen isch früecher ds Dach viel höcher über e Wald ufecho. Bald gseht er — es isch kei Zwyfel meh müglech gsi — daß gar keis Dach meh uf de Muure steit. Dem Junker isch es z’Muet worde, wie wenn ihm ds Bluet i den Adere stocketi. Fascht het er nümme dörfe luege. Jitz biegt d’Straß us der letschte Schlucht über d’Räbbärge. Da het er d’Zügel azogen und isch blybe stah. «Um ds Himmels Barmhärzigkeit wille! Was isch da gange?» etfahrt’s ihm, wo-n-er mit eim Blick überluegt, was us däm heimeligen alte Dörfli worden isch. Ds Chilchli isch e Trümmerhuufe gsi, ds Huus vom Père Jérémie verbrönnt und — ds Schloß e Ruine! Alles isch verwilderet gsi, d’Wääge mit Gras deckt, d’Räbe voll längi Schoß und fascht erstickt im Gjät. Und i der ganze Gäged het sech nüt grüehrt, aber o gar nüt als der Wätterluft, wo di verwahrlosete Böum gstrublet und verrisse het. Der Junker isch no ne Bitz wyt über ds Dorf use gritte, bis daß er ändlech uf em Fäld Lüt gfunde het. Da het er du vernoh, wie di chüniglechi Ryterei scho vor Moneten über St-Sulpice härgfalle sygi und wie gruusam si ghuset heigi. Am böschte syg es dem Baron de Fortonie gange, wil si ne für ne Verräter agluegt heigi. Si heige ne zum Schloß use gschleipft und zum warnenden Exämpel uf der offene Straß erschosse. Alle andere Proteschtante 276 heige si verjagt; chuum heig me ne Zyt gla, ds allernötigschte zsämez’packe. D’Tochter vom Herr de Fortonie sygi mit dem alte Pfarrer furt, me wüssi nid wohi; aber es sygi müglech, daß sie sech i d’Schwyzerbärge gflüchtet heige. No mängs het sech der Junker la brichte, du isch er dür di verwüeschteti Ortschaft zrügg gritte zum Steihuufe, wo früecher ds Chilchli gsi isch. Es isch no ne Teil vom Chorgwölb gstande, e lääri Nische, wo het gschine z’chlage: lue, was si gmacht hei, di verbländete Chnächte vom Sunnechünig! Der Junker isch wyter gritte, der Wäg, wo si ne ds sältmal zum Pfarrer treit hei. Vom Pfarrhuus sy nume no d’Muure gstande. Dert — ach myn Troscht! — isch no ds Fänschter gsi, jitz es läärs Loch, wo-n-er albe drinne glägen isch, für mit syr Fründin z’brichte. D’Louben isch verbrönnt gsi, aber der alt Räbstock het syni verwildereten Escht usgstreckt, sowyt er no het chönne, für di alti Bhusig vom Père Jérémie zuez’decke. Abrönnti Aschtstümpe het er dem Junker zuegstreckt, für ihm sys Leid z’chlage.

		Ds Härz voll Gram und Etsetze, isch der Berchtold Wendschatz zum Schloß abe gritte. Dert isch nen e Gruusen acho, wie wenn d’Luft voll Geischter wär. Us allne Türen und Fänschterlöcher het’s ihm etgägegjammeret und ghüület.

		Wo sy si ächt hi? — Läbe si no? — Gang se ga sueche! So het ihm ds Härz befole. Dert äne, uf der Terrasse, dert het er se-n-abgleit, dert het er nere, ohni daß si’s ghört het, heiligi Treui gschwore.

		«O myn Gott!» het er sech verchlagt, «daß i doch nid ender ha chönne cho!» Da isch es wieder über ihn cho, wie schwarzi Nacht, da het er sech wieder gfragt, 277 öb er eigetlech verdammt sygi, nüt und nüt als Unglück z’erläbe. Er het der Mantel fescht um sech zoge, der Huet i d’Stirnen abedrückt und dem Roß grimmig d’Sporre gä, für däm Eländ z’ertrünne. Aber wo der Junker wieder zum Hoftor uus gritten isch, het ihm der Wätterluft us de lääre Stube vom Schloß nachegsunge:

		«Etranger sur la terre,

Je marche avec bonheur

Vers la maison du Père,

Vers la demeure où m’attend le Seigneur.»





Drittes Kapitel




		Z’Bärn het sit es paar Jahren en andere Luft gwäjt; er het gchehrt bald nadäm der Houpme Daxelhofer wieder hei cho isch. Es isch ekei Stuppa meh da gsi, wo mit Gäld und guete Worte Soldaten und Ratsherre für Frankrych gworbe het. Und wär jitze no mit dem französische Gsandte meh als grad absolut nötig verchehrt het, isch schreeg agluegt worde. D’Jumpfer Françoise vo Wattewyl het scho ihre zwöite Ma gha. Si het jitze Mme de Perregaux gheiße. Bald nadäm der Berchtold Wendschatz i ds Regimänt von Erlach yträtten isch, het di läbesluschtigi Amazone zur Verwunderung vo der ganze Stadt e junge Pfarrer ghüratet, und wil si sech nid het chönne dry schicke, i der eifache Tracht vo nere Pfarrfrou under ihrnen alte vornähme Bekannte z’läbe, het si nid Rueh gha, bis ihre Ma ne Pfarrei im Sibetal aträtte het. Aber scho na wenige Jahren isch er gstorbe, und sy Witwe het bald druuf e Herr de Perregaux ghüratet und isch wieder ga Bärn zrügg cho. Si het nümmen usgrichtet was früecher. Di herte Bärnerchöpf hei se-n-afa längwyle, und drum het es se-n-amüsanter dunkt, mit de Diplomate z’verchehre. Der Däche Hummel het ihri schönen Ouge nümme gha z’schüüchen und hätti sy franzosefindleche sermon wieder us em Schublädli dörfe vürenäh, wenn’s no nötig gsi wär. Aber vo Jahr zu Jahr isch im Rat d’Opposition gäge di französischi Partei sterker worde, und sitdäm der Houpme Daxelhofer im Tägleche Rat uftouchet isch, het erscht rächt niemer meh der Muet 279 gha, nes Wort für ne franzosefründlechi Politik yz’lege.

		Es isch en alti Gschicht, daß d’Lüt für alles und jedes, und verstüend es sech ganz vo sälber, irged e bsundere Grund suechen, und zwar wie wyter descht lieber. So het es emel du o bald gheiße, der Venner Daxelhofer machi sy Politik nid alleini, syni Schachzüg wärden alben an der alte Judegaß voruus berate, und zwar im Huus vom verstorbene Seckelmeischter Willading. Richtig isch, daß der Herr Daxelhofer fascht alli Tag mit der Frou Kätheli Wendschatz verchehrt het. Mer hei scho gseh, daß d’Frou Oberschti im Herr Daxelhofer öppis vo ihrem verstorbene Ma umegfunde het, und das het’s mit sech bracht, daß si wieder Gedanken und Wort gfunde het, für dem Oberscht Wendschatz syni Ziel und Idee dem Herr Daxelhofer agnähm z’mache. Was chönnti eine meh ynäh als höchi Gedanken ab de Lippe vo nere schönen und edle Frou! Gseit het si’s niemerem, aber i ihrnen innerschte Gedanke het d’Frou Kätheli i dene letschte Jahre der Stärn vo Buebebärg gseh ufgah. Der Venner het nen o gseh ufgah, ohni z’wüsse, daß der Oberscht Wendschatz sälig där Morgeheiteri eso ne bsundere Name gä het. Er het scho geng müesse stuunen über di wythärzigi und nobli Art, wie d’Frou Kätheli mit de Lüte vo Hünige verfahren isch. Wohär si das gha het, het er nid gwüßt; aber di großi Manier z’dänke, het ihm a där Frou je länger descht meh gfalle, und drum het er gärn mit nere-n-über allerhand Tagesfrage brichtet. Zu der Zyt wär’s z’Bärn ender müglech gsi, daß der Münschterturm dervo gsprunge wär, als daß e Frou im öffetleche Läben es luts Wort hätti chönne rede. Me 280 würdi hüttigstags zetermordio brüele, wenn d’Froue mit ihrne Rächte so wyt hinder de Manne zrüggstüende, wie-n-es ds sältmal isch gsi, und doch sy si villicht um nüt gringer g’achtet gsi als jitze, und mängi het ohni Stimmrächt meh usgrichtet als hütt di gröschte Rednerinne.

		Der Chrischtoph Wendschatz het zwüsche syr Muetter und dem Venner Daxelhofer d’Ohre gspitzt und sech viel glehriger zeigt als synerzyt der Berchtold im Huus vo sym Großvatter. Es isch aber o liechter gsi für ne junge Möntsch, wil im ganze Wäse vom Herr Daxelhofer nid nume di solidi bärnischi Staatswysheit und di ryfi Erfahrung zum Vorschyn cho isch, es isch öppis Läbigs, Früsches i däm Ma gläge, wo d’Lüt mit sech grisse het. Villicht isch näb em Zug zum Großen und Ideale viel altbärnische Trotz und e grimmige Franzosehaß d’Triebchraft vo syr Politik gsi, aber sogar Haß und Trotz hei i dene Tagen e schöne Glanz übercho, wil si zu mene große Wärk bruucht worde sy, wo dem Bärnervolk viel Sägen ytreit het. Der glych Geischt, wo im Willadinghuus a der alte Judegaß regiert het, isch dür ds ganze Bärnerland gangen und het ds Volk willfährig gmacht für d’Plän vo der Regierung. Alles, höch oder gring, rych oder arm, het syni Armen usgspreitet, für di verfolgete Gloubesbrüeder us Frankrych ufz’näh. Und wenn villicht im Afang Trotz und Haß derby ihri Rolle gspilt hei, so isch es trotzdäm wahr worde: «Was ihr getan habt einem unter diesen Meinen geringsten Brüdern, das habt ihr Mir getan.» Der Verchehr mit dene Lüte, wo Hab und Guet und ihres Vatterland dra gä hei, für ihrem Gloube chönne z’läbe, het nah-ti-nah di weniger 281 guete Motiv zuedeckt mit der Freud am guete Wärk.

		Wo du im ganze Volk dä Wettyfer usbrochen isch, für de flüchtige Proteschtante z’hälfe, da isch d’Achtung vor dene, wo trotz allem däm, was i de letschte Jahre gangen isch, im französische Chriegsdienscht blibe sy, vo Tag zu Tag meh gschwunde, und ihri Verwandte z’Bärn hei sech meh und meh drüber afa schäme und descht meh Hand botte, für de Verfolgete z’hälfe. Öpper, vo däm men im Willadinghuus nid het dörfe rede, isch der Junker Berchtold gsi, nid daß men öppe nüt meh von ihm hätti welle wüsse; aber me het dä Name nid chönnen afüehre, ohni dermit der Frou Oberschti gruusam weh z’tue. Scho sit däm Tag, wo der Viktor vo Büre ds Schwärt vom Oberscht umebracht het, het d’Frou Kätheli i jeder einsame Stund sech müesse wehre gägen e Groll über ihre Stiefsuhn. Jahr für Jahr het si ghoffet, er bsinn sech anders und chömi ume; aber wenn si überhoupt öppis von ihm vernoh het, was sälte gnue gscheh isch, so isch es geng nume das gsi, daß ihm ds Militärläbe gfalli und daß er einschtwyle gar nüt anders begähri. Wo du bald na der Erstürmung von Puycerda der Bricht cho isch, der Junker Berchtold Wendschatz sygi uf em Schlachtfäld blibe, het das nere ne settige Stich i ds Härz gä, daß si chrank worden isch drob. Si het sech müessen i ds Bett legen und het währed ihrne schlaflose Nächte kei bessere Troscht gha, als daß der Junker doch wenigschtes en ehrleche Soldatetod erlitte heigi; aber das het se wenig gnue dunkt, wenn si sech de wieder gseit het, daß ds Läbe vo mene junge Wendschatz für nüt Bessers sygi g’opferet worden als für nes Bitzli soldatischen 282 Ehrgyz. Und der Verdruß dadrüber isch us ihrem Härz nümme gwiche, o nadäm si wieder gsund worden isch und nid emal nadäm si ändlech vernoh het, daß der Junker Berchtold bloß verwundet worden und nid umcho sygi. Chuum het si das gwüßt, so het si no under em früschen Ydruck vo dene schlaflose Nächten alles probiert, für der Junker wieder mache hei z’cho. Der Herr Daxelhofer het nere derby ghulfe, so guet er chönne het; aber es het alles nüt abtreit. Ds eint Mal het der Junker Berchtold g’antwortet, sy Kapitulation sygi no nid usgloffe, und wenn si usgloffen isch, so het er se wieder erneueret, i der Meinung, er sygi juscht uf em Sprung, z’avanciere. Schließlech hei si sech gseit, me müeß ne halt la mache, bis er vo sälber zum Verstand chömi. Underdesse het me Hünige für sy Rächnung schlächt und rächt verwaltet, ohni großi Hoffnung, ne je wieder umez’gseh.

		Wär hätti’s der Frou Kätheli chönnen übelnäh, daß si under denen Umstände vo ihrem Stiefsuhn nid het welle rede! Na ächter Bärnerart het si dä Chummer lieber alleini verwärchet, als andere Lüte, wo doch nid so tief yne gseh hei wie si, ihres Leid ga z’chlage. Wär aber viel mit nere verchehrt het, het wohl gmerkt, was se plaget. So het der Herr Daxelhofer dem Chrischtoph vo Zyt zu Zyt e Wink gä, was er öppe chönnti mache, für syr Muetter über ihres Härzeleid übere z’hälfe. Und der Chrischtoph het das no so guet begriffe. Vo Chindsbeinen a het men ihm gä z’verstah, was der Oberscht Wendschatz gmeint heigi, wo-n-er syr Frou het la säge, me sölli ihrem Suhn der Name Chrischtoph gä, er söll nere-n-über di böse Zyten überehälfe. Dadruuf het sech der Chrischtoph öppis zguet ta. Het er 283 scho us eigetem Atrieb sech für d’Versorgung vo de verfolgete Proteschtanten eryferet, so het er sech där Sach mit descht größerer Wermi ergä, sobald er gmerkt het, daß das im Sinn vo syr Muetter ligt. D’Fründschaft vom Venner Daxelhofer het ihm es gwüsses Gwicht verschaffet, und drum het me sy Hülf no so gärn agnoh, wo-n-er-sech der Refügiente-Kommission als Sekretär anerbotte het. Jitz isch er mit Füüryfer derhinder gange. Und wil ds Wärk a de Verfolgete so populär gsi isch, so het der Chrischtoph, wie alli Lüt, wo dert drinnen e Rolle gspilt hei, bald öppis afa gälte. Ja, es het alti Ratsherre gä, wo gfunde hei, wolle, däwäg löje si sech d’Wendschatzerei la gfalle, das sygi jitz öppis anders. Der Junker Berchtold hingägen isch ob däm meh und meh i Vergässeheit grate.

		D’Stadt Bärn het gwimmlet vo französische Proteschtante. Wär a menen Ort es gäbigs Eggeli gha het oder e vürige Bitz Brot, het’s für di Refügierte härgä und sech dermit welle der Himmel verdiene. Bald isch es eso worde, daß me z’Bärn meh Französisch het ghört reden als Bärndütsch, und wo me nümme gwüßt het, wohi mit de Franzose, da het me se huufeswys uf em Land ume versorget, und o dert het me sech um se grisse. Es isch nid mänge Landsitz gsi, wo me nid französischi Familie druffe versorget hätti.

		Ei Tag het me bi ds Wendschatzes erörteret, ob me nid ds Schloß Hünige welli der Refügiente-Kommission zur Verfüegung stelle. Der Chrischtoph isch Füür und Flamme derfür gsi; d’Frou Kätheli het sech alles, was sech um Hünige dräjt het, dopplet überleit; aber si het sech du gseit, das wäri juscht e Glägeheit, dem Junker Berchtold sys Unrächt ume guetz’mache, 284 wenn me vo dene Lüte, wo-n-är wider Wille heigi ghulfe verfolge, under sym eigete Dach würdi versorge. So isch me bald handelseinig gsi, me welli Hünige der Kommission abiete.

		D’Kommission isch no so froh gsi dadrüber, vo wägen es het under de Refügiente Lüt gnue gä, mit dene me z’Bärn nid viel het gwüßt az’stelle. Was Handwärker und sünscht astelligi Lüt gsi sy, so het me die im Kommerziehuus hinder der Französische Chilche mit Tapeziererei, Strumpfwürkerei und allerhand anderer Arbeit beschäftiget. Di Herre Jonquière, sälber Refügiente, hei e chlyni Sydefabrigge etabliert, und der Rat het ne vor em obere Tor usse Land überla für ne Muulbeeripflanzung. (Vo dere het frylech du d’Bärner-Bysen alles furtblase bis uf e Name). Dernäbe sy de aber vieli Familie da gsi, wo a kei Arbeit sy gwanet gsi und, wenn si scho hätte welle, nid hei chönnen ihres Brot verdiene. Einisch rych und agseh, sy si jitze di Ärmschte gsi under de Verfolgete. Si hei vo daheime nüt mitbracht als ihre treue Glouben und eleganti Chleider, wo dem Volk uf der Gaß schuderhaft uf d’Närve gä hei. Aber was hei si welle? Si hei halt müessen alege, was si gha hei und sech i Spott und i d’Unartigkeite vo de Lüt, wo das nid begriffe hei, müesse schicke. Settigi het me gärn uf ds Land use versorget. So het es sech du ganz vo sälber ergä, daß uf Schlösser und Landgüeter meischtes wieder Lüt cho sy, wo scho i ihrem bishärige Läben a settigen Orte gwohnt hei. Natürlech het es d’Frou Kätheli und ihre Suhn bsunderbar wunder gnoh, wär ächt de ga Hünigen use chömi.

		Der glücklech Zuefali etscheidet mängisch gschwinder 285 als so ne Kommission, das het sech o i däm Fall söllen erwyse. A mene schöne Morgen isch d’Frou Kätheli a der Spittelgaß bi mene Chrämer gsi, da git’s uf der Gaß e Lärme, und wo si zur Ladetüren usluegt, gseht si ne Trybete Gassebuebe, wo hinder nere junge Französi härlouft und nere-n-allerhand wüeschti Redesarte nachebrüelet. No bevor öpper Zyt gfunde het, di Buebe zur Ornig z’wyse, isch eine der Französi agumpet und het nere-n-ihri fontange, es lächerlechs höchs Spitzehübli, wo dennzumal bi de vornähme Französinnen i der Mode gsi isch, vom Chopf abegrissen und nere dermit di ganzi coiffure verchuzet. «Nei gwüß doch o, lueget jitz di wüeschte Buebe!» seit d’Frou Oberschti, und im Schwick isch si uf der Gaß usse, verschüücht di unverschanti Gsellschaft und nimmt di unglücklechi Verfolgeti bi der Hand, für se-n-i Laden yne z’zieh. Dert het si nere-n-ihri coiffure wieder zwäggmacht und se gheiße warte, bis si ihri Ychöuf fertig heigi, si well de mit nere cho, damit nere nüt meh gscheji. D’Französi het der Frou Kätheli grüüslech danket und gseit, wie froh si sygi über ihri Hülf. D’Freud isch aber e gägesytigi gsi. D’Frou Kätheli het di jungi Französi gar möhrig gfunden und sech gseit, wenn’s nid e chly gfährlech wäri, so wär jitz das grad öpper, wo si gärn ga Hünige brächti. Sobald si fertig gsi isch mit ihrem Chrämer, het si ihre Schützling mit sech gnoh, und dä isch froh gsi, der Frou Oberschti ihri Päckli chönne z’trage. Im Stadtabgah isch d’Französi usgfragt worde, wie si heißi, wohär si chöm, wo si wohni und öb si Verwandti by sech heigi. Und du isch es usecho, si heißi Louise de Fortonie, chömi vo St-Sulpice i de Cevennes und wohni mit menen 286 alte Pfarrer im Gartepavillon vom Schloß Muri. Si het wyter müesse brichte, was si alles erläbt heigi daheim, uf der Flucht und z’Gänf, wo si zerscht es paar Monet glöuet heige, bevor si ga Bärn wytergreiset syge. Wo si d’Judegaß abcho sy, het d’Louise de Fortonie ihrer unbekannte Beschützerin afa erzelle, wie si ihre Papa verlore heigi; aber si isch nid wyt cho dermit. Ds Brieggen isch se-n-acho, und so sy si der letscht Bitz vom Wäg bis zur Türe vom Willadinghuus schwygsam näbenenandere här gloffe. Dert het d’Frou Oberschti d’Louise gheißen ynecho, damit si wieder e chly zue sech chömi, göb si wyters gangi. Si het se-n-i ihri Stuben ufe gfüehrt, het nere-n-öppis z’trinke vorgsetzt und probiert se z’tröschte. Aber di jungi Französi het Müej gha, zue sech z’cho. Nid daß es se so schwär acho wäri, vo ihrnen Erläbnisse z’rede — myn Troscht, wie mängisch het si doch das alles afangen erzellt! — Aber es isch ds erschtemal gsi sit ihrer Vertrybung vo St-Sulpice, daß sech öpper eso fründlech ihrere-n-agnoh het. D’Frou Kätheli het se-n-yglade by nere z’Morge z’ässe, wenn si nid absolut zum z’Mittag ga Muri use müessi. D’Louise de Fortonie het nüt gha z’versuumen und isch no so gärn e chly länger bi ihrer neue Fründin blibe. Si het sech nah-ti-nah calmiert und du wieder vo ihrer Juged brichtet, vo ihrnen Eltere, vom Père Jérémie und vo de Proteschtante vo St-Sulpice. Der Frou Kätheli isch ob der Art, wie si erzellt het, ds Härz ufgange, und si het sech gseit, wenn es sech schickti, so würd si di Tochter am liebschte grad im Huus bhalte. Aber, het si dänkt, me wärd se vo Muri nid welle furtgä, ds Herr vo Mülines würde wohl o ihri Freud a nere ha.

		287 Es isch gäge Mittag gange, wo men im Gang usse Mannstritte ghört, und nid lang nachhär isch me cho säge, ds Ässe wäri fertig, wenn d’Frou Oberschti wetti so guet sy. D’Frou Kätheli het im stille sech gfreut uf d’Verwunderung vo ihrem Suhn und dänkt, dä wärdi de nes paar Ouge mache, wenn er gseji, was si heigchramet heigi.

		D’Louise de Fortonie het sech la i d’Äßstube füehren und sech nüt derby dänkt, wo d’Frou Oberschti se vor sech här i d’Stuben yne gschobe het. Aber währeddäm d’Frou Kätheli über ihri Achsle wäg mit mene verschmitzte Lachen uf e Chrischtoph luegt, het der guete Louise-n-ihres Härz eso afa chlopfe, daß si gmeint het, es well nere grad verspringe. Si isch bald rot, bald bleich worde, so daß der Chrischtoph dänkt het, das müessi jitzen apartig e schüüchi Pärson sy. Wo du aber erscht d’Frou Oberschti der Chrischtoph ihrem Gascht vorstellt und seit: «Mon fils, Monsieur Wendschatz», da het d’Louise mit beidne Händen a ihres Härz griffen und mit wytufgrissnen Ouge bald d’Frou Kätheli, bald ihre Suhn agluegt.

		«Cela vous étonne, Mademoiselle?» het d’Frou Kätheli gfragt. Und du isch du d’Verwunderung uf di beiden anderen übergange, wo di Refügierti brichtet het, si heigi vor Jahre daheim d’Bekanntschaft vo mene Herr Wendschatz gmacht.

		«Comment?» het’s du gheiße, «racontez, racontez!»

		D’Louise het am Gsicht vo der Frou Oberschti gmerkt, daß meh als es gwöhnlechs verwandtschaftlechs Interesse der Gwunder vo ihrer Gaschtgäberin ufguslet. Si het viel meh müesse vo sech gä über ihri Bekanntschaft mit dem Houpme Wendschatz, als si 288 sälber über ihn het z’ghören übercho. Häb chläb het si vernoh, daß der Junker der Stiefsuhn vo der Frou Kätheli und der Stiefbrueder vom Chrischtoph sygi, währeddäm si, so guet si sech het möge bsinne, alles het müesse zum beschte gä, was si von ihm gwüßt het, wie-n-er chrank worde sygi, was ihm gfählt heigi, wie lang er z’St-Sulpice blibe sygi und wie-n-er usgseh heigi, wo-n-er ume furt sygi. Bsunders interessiert het es offebar d’Frou Oberschti, wenn das alles gscheh sygi. Und wo si vernoh het, daß er erscht nachhär nach Spanie verreiset sygi, het offebar ihres Interessen e chly nahgla. Es isch währed dem ganze Gspräch uf em Gsicht vo der Frou Oberschti e Schatte gläge, und d’Louise het sogar gmerkt, daß me nid vürigs gärn vo däm Stiefsuhn redet. Dermit isch natürlech o uf ihri eigeti Freud a der Etdeckung vo der Verwandtschaft e liechte, gheimnisvolle Schatte gfalle. Uf der Stell sy in ihre-n-allerhand Frage läbig worde, wo si zue gärn en Antwort druuf gha hätti. Vor allem hätti si gärn gwüßt, was sit ihrem Zsämeträffe z’St-Sulpice us em Junker worde sygi. Aber juscht grad dadrüber, het es Gattig gmacht, welli d’Frou Wendschatz nüt säge. Wäri d’Bekanntschaft zwüsche der Louise und dem Junker nüt anders gsi als es zuefälligs sech-Träffen und sech us den Ouge-Verlüüre, so hätti di jungi Französi ’s rüejig la druuf abcho, ihri Gaschtgäberin no wyters usz’frage. Aber, trotzdäm so mängs Jahr über das Zsämeträffe wäggange gsi isch, het in ihrem Härz geng no öppis nachezitteret, wo si um kei Prys hätti welle verrate. Ds Andänken a Junker Berchtold isch nere viel z’lieb und z’wärtvoll gsi, als daß si irged ne frömdi Hand hätti la drüber stryche. Ohni daß si’s 289 welle hätti, isch si e chly eisilbiger worde, und ganz es fyns Gfüehl hätti da druus chönne merke, daß o d’Louise-n-ihre Grund heigi, sech nid wyter i mene Gspräch über e Junker Berchtold la z’gah. Aber d’Frou Kätheli und der Junker Chrischtoph hei d’Verlägeheit vo ihrem Gascht für nüt anders als Schüüchi agluegt. Der Louise-n-ihres ganze Wäse, ihri Bescheideheit, ihri vornähme Manieren und ihri Artigkeit hei nid verfählt, en agnähmen Ydruck uf di Beide z’mache. Und derzue darf me nid vergässe, daß d’Louise de Fortonie sit ihrem Zsämeträffe mit dem Junker Berchtold ordlech elter, derfür aber o ryfer und schöner worde gsi isch. Di schwären Erläbnis vo de letschte Jahre sy nid spurlos a nere vorby gange, aber äbesowenig di inneri Lüterung, wo si derdür erfahre het. Der Chrischtoph jedefalls het i sym dryßigjährige Läbe no nie in es paar Ouge gluegt, wo so viel gseit hei wie die vo der Louise de Fortonie, und no uf keim Gsicht so viel Ärnscht und so viel Fründlechkeit bi-n-enandere gseh. Und wil er sech geng meh oder weniger als der Protektor vo de Refügiente z’Bärn agluegt het, so het er sech ohni wyteres o geng ne bsunderen Aspruch uf di Lüt zueerchennt. D’Frou Kätheli het sech a de Finger chönnen abzelle, daß ihre Suhn di schöni Französi nid wärdi a sech verby la flüge wie ne Maichäfer. I Täber cho isch si wäge däm no lang nid. Afange het si’s z’guet verstande, mit ihrem Suhn z’rede und gwüßt, daß er nid vo de schützigschten einen isch.

		Me het du der Gascht bald nam Ässe verabschidet und versproche, me well de glägetlech ga Muri use cho luege, wie’s ihre-n-und ihrem alte tuteur gangi. 290 Und wenn si öppe ga Bärn yne chömi, so söll si sech emel ja nid geniere, zu der Frou Wendschatz es Täller Suppe cho z’näh.

		Beidi Teile sy na däm Ässe viel vom Gwunder plaget worde. Aber am gröschten isch er sicher bi der Louise gsi. Über e Junker Berchtold het si meh müesse vernäh, als me nere hütt gseit het. Juscht grad der Frou Oberschti ihres hinderheltige Rede het der Louise-n-ihre Gwunder uf d’Spitzi tribe. Di halbe Kommissione, wo si hütt i der Stadt het sölle mache, emel was no dä Namittag hätti sölle sy, het si vergässe. Über d’Undertorbrügg isch si use cho und der Bärg uuf bis uf d’Höchi vom Muristalde, si het gar nid gwüßt wie. Und sogar der Wäg bis zum Schloß Muri isch nid läng gnue gsi, für daß si sech alli Frage hätti chönne ghörig zwäglege, wo si — ohni nes Interessen an ihm z’verrate — der Frou vo Mülinen über e Junker Berchtold Wendschatz het welle vorlege.

		Zu ihrer Freud het si d’Schloßherri im Dorf atroffen und het grad Mittel und Wäg gfunde, sech mit nere-n-in es Gspräch yz’la. Mit chindlecher Heiterkeit het si nere-n-erzellt, wie’s nere-n-a der Spittelgaß ergange sygi und wie me se bi ds Wendschatzes guet ufgnoh heigi. Du het si ganz harmlos d’Frou vo Mülinen usgfragt über di Familien und het allerhand z’ghören übercho, was si scho vo St-Sulpice här gwüßt het; nume het mängs e chly anders tönt als im Bricht vom Junker Berchtold. Ganz hübscheli het si d’Frou vo Mülinen uf d’Pärson vom Berchtold bracht. Si heigi daheim der Stiefsuhn vo der Frou Wendschatz glehrt kenne, er sygi mit sym Regimänt uf em Marsch nach Spanie z’St-Sulpice vorby cho und du dert e Zytlang 291 chrank zrüggblibe. E nu, het d’Frou vo Müline geantwortet, das wärdi d’Frou Oberschti interessiert ha, si sygi nöue geng gar im Chummer gsi um dä Berchtold. Aber Freud heig si de naadisch wenig an ihm erläbt, er syg en Erz-aventurier und heigi wüescht us der Art gschlage. Sym Großvatter, wo sech so viel Müej gä heigi mit ihm, heig er nüt als Verdruß anegmacht, und drum redi men i der Familie nid gärn von ihm. Da sygi de der Chrischtoph en andere Fäger, e scharmante junge Ma, voll vo de beschten Aschpiratione, und heigi kei andere Gedanke als syr Muetter Freud z’mache. Di Refügierte heigen ihm viel z’verdanke; er sygi geng uuf und nache, für denen alte Herre Bei z’mache, wenn’s öppe nid welli rücke. D’Louise het sech du nid chönnen ebha, ihri Verwunderung e chly la z’merke. Der Junker Berchtold heigi doch z’St-Sulpice en ehrbaren Ydruck gmacht und ekei schlächti Gsinnung kund gä. Aber d’Frou vo Müline het gseit, das nähm se nid wunder, er sygi e finaud. Me wüssi öppe, wie’s das Chriegsvolk trybi, si rede geng grad däm zlieb, wo se-n-a syr Chrüpfe heigi. Es heigi überhoupt ekei Gattig, daß dä Berchtold syr Mama z’Trotz geng no mit däm Regimänt i der Wält umefahri und sech löj la bruuche, für di arme Proteschtante z’verfolge. Wenn’s dem Junker Berchtold wäri drum z’tüe gsi, so hätt er dänk so guet chönne heicho wie ihre Ma, der Herr vo Müline, wo doch so ne brillanti carrière vor sech gha heigi.

		Di beide Froue sy under dene Gspräche bim Schloß aglanget, und d’Louise-n-isch zum Père Jérémie gange, wo sech uf mene Bank vor em Pavillon gsunnet het. Natürlech het der Bricht, wo sy jungi 292 Fründin us der Stadt bracht het, ne läbhaft interessiert; är het sech ja nid minder guet a sy ehmalige Patiänt bsunnen als d’Louise. Der ganz Abe hei di Zwöi du no zsäme brichtet, und wenn d’Louise gseit het, si chönni doch nid begryfe, daß dä arm Junker Berchtold hie so ne schlächte Ruef heigi, so het der Père Jérémie gseit, es müessi wohl sy Grund ha, aber duure tüej’s ne für dä jung Möntsch, er heigi gueti Alöuf gha; aber är, der Pfarrer, heigi de no gförchtet, das Chriegsläbe wärd ne verderbe.

		Mit der Nacht het sech uf ds Gmüet vo der Louise ne truurigi Stimmung gleit. Der Junker Berchtold, wo nere bis jitze geng no im rosige Dusem vo nere schönen Erinnerung im Sinn isch blibe gsi, isch jitz undereinisch wie i mene graue Näbel verschwunde. E stilli Hoffnung — und wär si no so zwyfelhaft — isch doch geng öppis, wo me sech unwillkürlech dra chlammeret, und was o di unsicherschte Hoffnunge wärt sy, das merkt men erscht im Ougeblick, wo si sech i nüt uflöse. Erscht da merkt me, wie si eim warm gä hei, und es fat ein undereinisch a chalt überloufe, wenn me nüt meh vor sech gseht, wo heiterer wär als d’Gägewart. D’Louise de Fortonie het höchschtes mit ihrnen Ouge verrate, daß nere di unerwünschte Nachrichte gruusam weh ta hei. Ihri Träne het si i der Fyschteri vo ihrem Schlafstübli la verrünne. Si müeßti aber nid e Märtyrerin vo ihrem Gloube gsi sy, wenn si nid ihres Leid i stiller Nacht vor ihrem Gott usgspreitet hätti. Si het sech ygredt, si wetti niemeh an es Zsämecho mit dem Junker Berchtold dänke, wenn si derfür d’Gwüßheit überchäm, daß er emel nid i däm gottlose Chriegsläbe z’Grund gange sygi.

		293 Dem Père Jérémie isch es o grüüslech leid gsi um e Junker; aber ihm isch a däm Aben i ds Beduuren um e Berchtold e Freudeschyn ynegfalle. Är isch viel z’ryf gsi, als daß er ob mene schwären Erläbnis d’Dankbarkeit für nes guets hätti chönne vergässe. Wär offeni Ouge het, wie-n-ere dä alt Pfarrer gha het, dä gseht trotz aller schynbare Fyschteri i der Wält, daß der Strom vom Guete, wo vom Himmel abe chunnt, doch no größer isch und chreftiger als ds Böse, wo d’Möntsche geng meine, si müesse drinn ertrinke. Daß d’Louise de Fortonie so unvermuetet z’Bärn Lüt gfunde het; wo nere-n-ihri Hustüre hindena uftüe, isch für ihn e wahri Erlösung gsi. Wo si zsäme vo St-Sulpice vertribe worde sy, da isch ihm d’Verantwortung für di jungi Tochter schwär uf ds Härz gfalle. Si het niemer meh gha i der Wält als ihn, und derby het er gspürt, wie-n-er alt und schwach wird und vo eim Tag zum andere het chönne zsämebräche. Was de wyter gscheh würdi, het er sech gar nid dörfen usdänke.

		Einschtwyle het es zringsetum no niene dernah usgseh, wie wenn sech e Füegung zeige wetti, wo nen us däm Chummer z’grächtem würdi erlöse. Er het sech sogar a däm Abe no gseit, er sötti sech nid wellen uf d’Fründschaft vo der Familie Wendschatz vertröschte, das sygen am Änd o Möntsche. Aber, so het er sech de wieder dörfe säge, dür wän anders als dür Möntsche hätti der lieb Gott ihm und sym Schützling sölle d’Hand darstrecke? So het dä Greis, währeddäm d’Louise für e Berchtold Wendschatz uf de Chnöue gsi isch, d’Arme zum Himmel ufgstreckt und mit dankbarem Härz d’Familie Wendschatz der Barmhärzigkeit Gottes anepfole.

		294 Es isch nid lang gange, so isch d’Frou Oberschti Wendschatz im Schloß z’Muri agrückt und het sech bi der Frou vo Müline na ihrne Schutzbefolenen erkundiget. D’Louise de Fortonie het sech vor Freud schier nid gwüßt z’hälfe, wo si d’Frou Kätheli het dörfe zu ihrem alte Pfarrer füehre. D’Frou Oberschti isch ganz verläge worden ob der Dankbarkeit vom Père Jérémie und het ihm versproche, si welli di jungi Tochter nid us den Ouge la. Si heigi eigetlech dra dänkt, nen im Schloß Hünigen Obdach z’gä; aber si gseji, si heige’s ja hie guet, und si möchti’s ihrer Fründin, der Frou vo Müline, nid zleid tue, se vo Muri wägz’lööke. Hingäge sölle si emel ja flyßig zu ihre-n-a d’Judegaß cho. Vom Junker Berchtold isch nid wichtig d’Red gsi. D’Frou Kätheli het dem Père Jérémie grüüslech danket, für was er an ihm ta heigi, und der Pfarrer het d’Frou Kätheli gluegt z’tröschten über di chrumme Wääge vo ihrem Stiefsuhn.

		Vo denn ewäg hei si sech du zimlech viel gseh; aber wenn si sech scho vo eim Mal zum andere besser verstande hei, so het sech der Verchehr doch geng no i höfleche Forme bewegt. Erscht wo du d’Frou vo Mülinen einisch der Frou Kätheli isch cho erzelle, si heigi ihre Chrischtoph gseh, wie-n-er mit der Louise de Fortonie i der Allee hinder em alte Turm vo Muri uuf- und abgspaziert sygi, het sech du d’Frou Oberschti vorgnoh, si welli d’Ougen e chly besser uftue. Einisch, wo si dem Chrischtoph e Wink gä het, er sölli de ufpasse, daß er di armi Louise mit syr Galanterie nid öppen in es Gschwätz bringi, isch der Chrischtoph läbig worden und het sech nüt welle la säge. Da isch d’Frou Kätheli e chly erchlüpft und seit zue-n-ihm:

		295 «Ja, my Liebe, was hesch du eigetlech im Sinn? — Bsinn di wohl, was de-n-astellsch!»

		Zu ihrem Erstuune het der Junker Chrischtoph geantwortet: «I ha mi lang gnue bsunne, i weiß, was i wott.»

		«Und das wäri?» fragt d’Mama wyter.

		«I ha das eigetlech no für mi welle bhalte», meint der Chrischtoph, «aber wenn Dir mi jitz doch i ds Verhör weit näh, so will i grad dermit userücken und säge, daß i im Sinn ha, d’Louise de Fortonie z’hürate.»

		«Chrischtoph!»

		«I wüßti nid, wo-n-i e nätteri Frou chönnti finde. Mir verstanden is eso guet, und es het sech alles eso gä, wie wenn’s im Himmel bschlosse wär. Gäbet nume zue, Mama, Dir findet se-n-emel o nätt!»

		«Ja», seit d’Frou Oberschti, «’s isch wahr, si isch härzig, und was d’Pärson isch, so chönnt i mer eigetlech für di chuum öppis Bessers wünsche. Aber lue, dir kennet ech doch eigetlech no härzwenig, und für so nen Armi, wo chuum e ganze Chittel mit i d’Hushaltig bringt, zur Frou z’näh, sötti e junge Ma no ganz bsunders im klare sy über sy Liebi.»

		«A der Liebi fählt’s jedefalls nid», meint der Chrischtoph.

		«Ja weisch, wenn eine verliebt isch, so weiß er sälte, wie gsund und duurhaft sy Liebi isch. Hesch de se so gärn, daß de se willig ließisch la fahre, wenn de wüßtisch, daß si ohni di glücklecher würdi? E junge Ma sötti nid hürate, bevor er sech das cha säge.»

		Die Frag isch dem Junker Chrischtoph e chly unerwartet cho. Er het sech e Zytlang bsunne; aber du seit er ganz bestimmt: «Wohl, es isch eso.»

		296 «Heit dir de scho mitenandere gredt?» fragt d’Frou Kätheli.

		«Versproche hei mer is no nid», seit der Chrischtoph, «aber i bi sicher, daß si druuf rächnet.»

		«Ja nu», meint d’Frou Kätheli, «so hesch jitz no Zyt, der’s z’überlege, bsinn di wohl! Gäb der der lieb Gott, daß de sy Willen erratisch.» Dermit het d’Frou Oberschti Wendschatz ihre Suhn a sech zogen und ihm es Müntschi gä.

		Im wytere Gspräch het si du no gseit, si möchti eigetlech gärn mit dem Herr Daxelhofer no drüber rede, er heigi gar viel Erfahrung. Das het’s dem Chrischtoph gar nid chönne; aber schließlech het er nahgä und gseit, er welli sälber mit ihm ga rede. Der Herr Daxelhofer het sech im stillen amüsiert ob der Frag vom Chrischtoph, was är derzue sägi. Als Ratgäber vo der Frou Kätheli het er’s für sy Pflicht agluegt, dem Chrischtoph di Hürat z’vernütige. Es dunki ihn, het er gseit, es gäbi z’Bärn besseri Partiee z’mache. Si syg ja nätt zum Aluegen und artig o, aber das sygi de o alles, was si mitbringi. Der Chrischtoph het sech für syni Plän gwehrt und nid nahgla, bis der Herr Seckelmeischter gseit het: «I weiß eigetlech nid, warum du mi no fragsch, du schynsch ja z’wüsse, was de wottsch und bisch dy eigete Herr und Meischter.»

		So isch du der Sach nüt meh im Wäg gstande, und me het gstudiert, was wyter gah sölli. Für emel ja nid z’ruuch mit der Tür i ds Huus yne z’falle, het me zerscht no einisch mit dem Père Jérémie welle rede. D’Frou Kätheli het sech uf e Wäg gmacht ga Muri und het dem Père Jérémie mit Härzchlopfen avertrouet, was ihre Suhn im Sinn heigi, und ihm aghalte, 297 er sölli doch ja na sym Gwüsse raten und etscheide. Es würdi ihre di gröschti Freud mache, wenn d’Louise de Fortonie wetti d’Frou vo ihrem Suhn wärde, aber si wett’s nid uf sech näh, öppis ga z’erzwänge, wo nid na Gottes Wille wär. Si kenni ja di Tochter no z’wenig, für z’wüsse, ob di Beide zsämepasse.

		Der Père Jérémie het Freudetränen i den Ouge gha, wo-n-er der Frou Oberschti g’antwortet het, är heigi geng gwüßt, daß der lieb Gott ihn nid wärdi im Stich la; aber so öppis heig er doch nie gwagt z’hoffe. Ob si zsäme passe, das müesse halt di Beide sälber luege z’errate; ihn würdi’s wundere, wenn si sech nid guet verstüende. Druuf het der Père Jérémie ne Zytlang vor sech abe gluegt, und du seit er zur Frou Kätheli, merkwürdig syg es eigetlech, z’St-Sulpice heig es e Zytlang ganz usgseh, wie wenn scho dür e Junker Berchtold d’Louise sötti der Wäg i ihres Huus finde. Er gloubi geng, d’Louise heig ne nie ganz us em Härz verlore. Aber es syge längi Jahr drüber vergange, und na allem, was me jitze ghöri, chönni me ja nümme dra dänke, daß dem Junker Berchtold und der Louise de Fortonie ihri Wääge sech je wieder wärde chrüze.

		Si sy du eis worde, der Chrischtoph sölli de z’morndrisch ga Muri cho und der Louise sys Anlige sälber cho vorbringe. Jitz het me du d’Louise no grüeft, si söll d’Frou Oberschti der Wäg ab begleite. Der Père Jérémie isch under em Tor vo der Garteterrasse blybe stah, het ds Chäppli vo syne schneewyße Haare gnoh und der Frou Oberschti sys Komplimänt gmacht, währeddäm d’Louise i ihrem eifache schwarze Röckli unden a der Terrassestägen uf se gwartet het. D’Frou Kätheli het’s nid g’achtet, daß i däm Ougeblick 298 schwäri Schritte gschwind der Wäg uuf cho sy. Aber plötzlech ghört si hert näbe sech e Schrei, wo eim dür March und Bei gangen isch, und wo si umeluegt, gseht si d’Louise i den Arme — vom Junker Berchtold. Si het im erschten Ougeblick sech gfragt, öb si der Verstand verlore heigi, oder was sünsch mit nere sygi. Mit beidne Hände het si sech a ds Härz griffe, und der Pfarrer, wo sälber der Schräcken i allne Glieder gha het, isch mit usichere Tritte d’Stägen ab cho, für z’verhüete, daß si abefalli.

		So sy si alli vieri e Zytlang wie agwurzlet blibe. Der erscht, wo sech wieder grüehrt het, isch der Junker Berchtold gsi. Mit chreftigen Arme het er sy wiedergfundeni Fründin d’Stägen uuf treit und de beiden andere mit den Ouge gwunke, mitz’cho. Der Pfarrer isch, so gleitig er het chönne, vora gange, für d’Türen ufz’tue, und d’Frou Kätheli isch under menen unbeschrybleche Sturm vo Freud und Jammer hinder ne här cho. Im Pavillon het der Junker d’Louise i nächschtbeschte fauteuil gleit und isch der Frou Oberschti um e Hals gfalle. Weder är no si hei einschtwyle Wort gfunde, für sech Luft z’mache. Druuf het der Junker der Père Jérémie grüeßt und syr Freud freie Louf gla, daß er ändlech ihn und sy Schützling wieder umegfunde heigi.

		Erscht nah-ti-nah isch es ihm dütlech worde, daß i de verschmeiete Gsichter vo syr Stiefmuetter und vom Pfarrer nid nume der Usdruck vom Übernoh-sy ligi; er het vo Minute zu Minute dütlecher e schwäri Verlägeheit i ihrne Züge gläse, wo-n-er sech jitz no nid het chönnen erkläre. Wie hei di Beide dem Usbruch vo syr unermäßleche Freud chönne zueluege, ohni sälber mit 299 ihm i Jubel usz’bräche? Die Frag isch ihm uf de Lippe gsi, wo-n-er jitze syni schwarzglänzigen Ouge mit großer Verwunderung bald uf sy Stiefmuetter, bald uf e Pfarrer het la streife. Aber d’Frou Kätheli isch sälber no so wyt dervo gsi, sech ds Rätsel vo däm Ougeblick chönne z’löse, daß si nid minder erstuunet dry gluegt und äbesowenig Wort gfunde het als der Junker.

		Der Pfarrer het das merkwürdige Mienespiel verstanden und gspürt, daß es jitzen a ihm sygi, Liecht i d’Sach z’bringe. Er het dem Berchtold sy sunneverbrönnti Hand gnoh, se gstrychlet und ihm gseit, er gseji, daß er sech über ihri Verlägeheit verwunderi. Und du het er ihm gseit, er sölli Gott danke, daß er grad no i däm Ougeblick dahäre cho sygi, sünsch hätt er villicht uf alli Zyte sech d’Liebi zu syr Fründin müessen us em Sinn schla. Er heigi so lang nüt meh vo sech la ghöre, daß niemer meh uf sys baldige Heicho heigi dörfe rächne, und wil si o z’St-Sulpice so gar nüt meh von ihm ghört heige, so heigen är und d’Louise de Fortonie o nümme dörfe hoffe, ne no einisch i ihrem Läben ume z’gseh. Underdesse syg’s aber sym Brueder Chrischtoph gange wie ihm sälber, er heigi sy Fründin i ds Härz gschlosse, und vor nere halbe Stund sygen är und d’Frou Oberschti eis worde, si welle dem Junker Chrischtoph nid dervor sy, wenn er welli um d’Hand vo der Louise-n-ahalte.

		Jitz het sech der Berchtold mit ängschtlecher Verwunderung gäge sy Fründin gchehrt und gar nümme glost, uf was der Pfarrer no wyter gseit het: er chönni sech also drüber freue, daß d’Frou Oberschti d’Louise-n-uf alli Fäll i ds Härz gschlosse heigi. Der Junker isch sy Angscht bald los gsi; der erscht Blick us 300 den Ouge vo der Louise het ne druus erlöst. Aber no bevor si-n-ihm het chönne säge, daß er kei Grund heigi, a ihrer Treui z’zwyfle, het d’Frou Kätheli se zwunge, zerscht ihre-n-Ufschluß z’gä. Die het nämlech, für us em Wirrwarr vo ihrne Gedanken use z’cho, der Junker Berchtold gfragt: «Säg mer numen eis: wie bisch du dahäre cho und de grad no i däm Ougeblick?» — Das het der Junker nid gärn ghört; er het us der Frag gmeint müesse z’ghöre, daß er syr Stiefmuetter nid erwünscht cho sygi und daß si d’Partei vom Chrischtoph gägen ihn nähmi.

		D’Louise het sech schuldig gspürt am Irrtum vo der Froü Kätheli, isch vor nere nidergchnöuet und het nere der Chopf i d’Schoß gleit und gseit, si söll nere doch ja nid zürne, daß si nere nid di ganzi Wahrheit graduse gseit heigi; si heigi der Berchtold no gar nid vergässe gha.

		D’Frou Oberschti het der Chopf vo der Louise fründlech zwüsche d’Händ gnoh und nere gseit, si heig nere nüt z’vergä, si heigi sälber ds Gfüehl gha, der Chrischtoph sygi syr Sach z’sicher gsi. Meh het si im Ougeblick nid chönne säge, si het ds Härz z’voll gha. Es het se-n-unsäglech duuret für e Chrischtoph; aber wie hätt si sech chönne verherte gäge d’Liebi vo däm unglückleche Chind, wo nere ne verlorene Suhn wieder zuegfüehrt het?

		Der Louise sy i däm Ougeblick d’Ougen ufgangen über öppisem, wo nere bis jitze gar nid klar gsi isch. Si isch sech vorcho wie ne Nachtwandler, wo am üsserschte Rand vo menen Abgrund erwachet. Si het gar nid gwüßt gha, wie stark d’Liebi zum Berchtold i ihrem Härz no gläbt het. Hätti sech nid ds Ziel vo der 301 Liebi so in en unbekannti Wyti verlore gha, so hätti si sech o nid chönne verirre. Erscht jitz isch’s nere dütlech worde, daß di üsseri Wäsesverwandtschaft zwüschem Chrischtoph und dem Berchtold se so zum Chrischtoph zoge heigi. Aber wär’s ihre müglech gsi, sech ändgültig mit dem Chrischtoph z’verbinde? Jitz het es se dunkt, nie und nimmer, si het nid gwagt sech usz’dänke, was worde wäri, wenn nid e Zuefall i däm Ougeblick der Berchtold dahäre gfüehrt hätti. Wie für sech us däm Gfüehl use z’rette, het si sech jitz a Berchtold aglähnt, ihm d’Hand um e Lyb gleit, und wo si di glüeckleche Blicke vom Junker uf sech gspürt het, zur Frou Kätheli gseit, däm Ma well si ghöre, däm heig si sech im tiefschte Grund vo ihrem Härz ergä.

		Der Berchtold het ob dene Worten alles anderen im Ougeblick vergässen und nere nes Müntschi uf ihri uschuldigi Stirne drückt.

		D’Frou Kätheli isch ihrne Gfüehl gar nümme Meischter worde; es het se dunkt, es well se grad verryße. Aber wie hätt si däm Glück chönne widerstah, wo das schöne Paar jitz usgstrahlet het? Si isch ufgstanden und het di einti Hand dem Junker, di anderi syr Brut gä und zum Berchtold gseit: «I gseh, dir ghöret zsäme. Dys Glück söll o mys Glück sy, es het mer di umegä.»

		Druuf aben isch e neui Wälle vo Bitterkeit uf se cho, und chuum het si sech mögen ebha, z’frage: «Aber warum mueß de o alles i mym Läbe syni Dörn ha?»

		Der Junker Berchtold het trotz sym große Glück der Frou Kätheli agspürt, wie schwär se ds Mißgschick vo sym Stiefbrueder acho isch. Er het’s nid über sech bracht, se sich sälber z’überla. Der Soldat isch in ihm 302 obenuuf cho, und er het nere vorgschlage, si welle zsäme hei, und är well dem Chrischtoph sälber ga säge, was gange sygi. Uf ds erschten isch d’Frou Kätheli ygange; des zwöite hingäge het si sech no wellen überlege.

		Wo di warmi Abedsunne di breite Schätte vo de Boumstämm wie dunkli Purpurstreifen über d’Straß gleit het und ds letschte Tagesliecht ds Gras i de saftige Matte het gmacht zlüüchte, da sy zum erschtemal wieder na länge schwäre Jahre Muetter und Stiefsuhn der glych Wäg gange. Wär chönnti ermässe, was i däm Muetterhärz vor sech gangen isch? Dert sy vor der Stadt i länger Reie di schöngformete silhouettes vo den alte Böum gstanden und derzwüsche das heimelige Dach, wo si und der Oberscht Wendschatz drunder sech d’Hand gä hei für ds Läbe. Dütlecher als je isch er nere wieder vor den Ouge gstande, wenn ihri Blicken uf ihre Begleiter gfalle sy, wo jitz i syr volle Mannschraft näbe nere här gangen isch. Er isch jitzen ungfähr glych alt gsi wie damals der Oberscht, und wär je der Oberscht Wendschatz gseh het, dä het im Junker Berchtold sy Vatter müessen umekenne. Wär weiß, het si sech gseit, er fat ihm jitz de o inwändig afa glyche? Es isch spät, aber es isch no nid zue spät. Di schöni Abedsunne het se fridlech gstimmt, und si het sech vom Berchtold la brichte vo synen Erläbnisse, bsunders vo St-Sulpice. Derby isch nere meh und meh ds Härz uf gange: si het soz’säge mit jedem Schritt, wo si gmacht hei, meh d’Überzügung gwunne, es heigi eifach so müesse cho, und es sygi guet so. Ja, es isch i ihrer Bruscht wieder öppis vom alte Humor erwachet, wo si früecher gha het, so nes lyses Lachen über ds 303 Sperzen und ds Borze vo de Möntsche, wo doch zletscht, wenn si ds Härz uf em rächte Fläck hei, ihres wahre Glück nid möge zerstöre, si möge’s so lätz achehre, als si wei.

		«Los», seit si, wo si gäge d’Stadt zue chöme, zum Junker, «la du mi mit dem Chrischtoph la rede, er nimmt’s vo mir liechter a, und nachhär findet dir de der Wäg o besser zu-n-enandere.» Der Berchtold het nere müesse rächt gä und het gseit, so well er se-n-einschtwyle la mache, aber er chömi de hinecht no zue ne.

		Di beide Brüeder hei sech no nid gseh gha. Der Berchtold het sech, wo-n-er ga Bärn cho isch, kei Zyt gnoh, na syne Lüte ga z’frage. Wie ne Jeger isch er uf der Spur blibe vo de Flüchtlinge vo St-Sulpice. Und wo di Spure ga Bärn gwise hei, isch er ne descht ärschtiger nachegange. Daß der Pfarrer Dupuy mit nere junge Dame im Schloß z’Muri sygi, het er im Kommerziehuus erfahre, wo di meischte Refügienten um ihres Brot g’arbeitet hei. Und du isch er, ohni umez’luege, dert use gloffe.

		Jitz het aber der Junker Berchtold syr Stiefmuetter chuum adieu gseit gha, für no dem Venner Daxelhofer sy Ufwartung ga z’mache, so isch der Frou Kätheli schwär uf ds Härz gfalle, was si dem Berchtold abgnoh het. Wie nächer si zu ihrer Hustüre cho isch, descht herter isch es se-n-acho. Herrjere, was wird er säge, dä arm Gügger! Er wird mer’s nid liecht verzieh, daß i dem Berchtold ha rächt gä.

		D’Frou Kätheli isch i ihri Stube gange, für sech anders az’lege. Aber schier het si das vergässe — und das wott doch öppis säge bi nere Frou — wil si zu ihrne 304 Höupte der Chrischtoph ghört hin und här loufe, und derzue het er bald pfiffe, bald gsunge, alli chätzers Lumpeliedli, wo-n-ihm z’Sinn cho sy und wo d’Frou Kätheli i ihrem Läbe no gar nie het ghört gha. Fascht hätt si drob müesse lache; aber jitz isch’s nere wahrlech nid drum gsi. Wie het si der Zsämestoß mit der übersüünige Freud söllen überstah?

		Jitz schletzt er d’Türe — jitz chunnt er abe. Hälf mer Gott! Wie söll si-n-ihm’s säge? D’Frou Kätheli weiß sech kei Rat. Si bättet schutzwys: «Säg mer! Rat mer! Zeig mer, wodüre!»

		Es wird still. — Isch er use? Nei, er isch i der Äßstube. Gwüß sitzt er na syr Gwohnheit uf em chalten Ofetritt — si gseht nen i Gedanke. Hübscheli geit d’Frou Kätheli übere. Ja, si ghört ne vom Ofe här. Dert sitzt er, pfyft und schlat mit den Absätze der Takt derzue.

		Chuum tuet si der Fueß über d’Schwelle, isch er i eim mächtige Satz i der Stuben usse.

		«Was hei si gseit?» D’Ouge springen ihm vor Erwartung schier us em Chopf. «Darf i ächt nid hinecht no use, ga Muri?»

		«Myn Troscht! Du Arme!» seit si und wott nen a ihres Härz zieh, damit er’s für ihn ghöri chlopfe. Aber er ryßt sech los, het se mit gstreckten Arme vo sech wäg und fragt mit ufgrissnen Ouge: «Was? — Dir — wärdet mer doch nid böse Bscheid bringe, Mama!»

		«Du wirsch nid gärn ghöre, was i der z’brichte ha», seit si schier atelos, «chumm, i will der alles erkläre.» Dermit geit si i di tiefi Fänschternische, i der Meinung, er söll dert zue nere cho sitze, damit si rüejig zsäme chönne rede. Aber der Chrischtoph blybt stah, wie 305 wenn er ds Gfüehl hätti, si well nen i ds Verderbe lööke.

		«Wott si nid», fragt er, «oder isch sünsch öppis im Wäg?»

		«Si isch gar nid frei.»

		«Was? — Si isch versproche?»

		«Jitze — ja.»

		«Mit wäm?»

		«Calmier di. — Du muesch der Zug vo ihrem Härz reschpäktiere.»

		«Mit wäm isch si versproche?»

		«Mit dem — Töldi.»

		Da sy dem Chrischtoph d’Wort usgange. Wie verschmätteret luegt er sy Muetter a. Ändlech fahrt er mit der Hand a d’Stirnen und seit halblut zue sech: «Jitz begryfen i... drum het si nie rächt mit der Sprach use welle. Aber — Dir säget, jitze syg si versproche. — Wenn isch de das gscheh?»

		«Stöphi, chumm, i bitte di, lue nid so uwirsch dry! Chumm, sitz jitz chly dahäre. — Es isch gwüß alles mit rächte Dinge zuegange; aber si hei sech doch nid chönne verspräche, bevor si sech wieder gseh hei.»

		Der Chrischtoph het nid wellen absitze. Ender het’s usgseh, wie wenn er e Wäg suechti, für... er het nid gwüßt, wohi.

		«Aber, wenn sy si de zsämecho?» fahrt er furt.

		«Hütt. — Hütt isch er ga Bärn und ga Muri cho.»

		«Der Töldi?»

		«Ja, wie ynegschneit.»

		«Und Dir syd derby gsi?»

		«Ja.»

		306 «Und heit’s la gscheh, ohni öppis derglyche z’tue? O, Mama, Mama, han i das verdienet?»

		«Was hätt i chönne mache? — Es het mer weh gnue ta für di. — Was hütt gscheh isch, isch nume no ne Formsach gsi. Si sy, schynt’s, scho sit Jahren i tiefschter Seel eis. Mir isch du o nes Liecht ufgange. ’s isch mer no ufgfalle — bsinnsch di? — wo si-n-is zum erschtemal vo St-Sulpice erzellt het, daß si mit nere versteckten Emotion nam Töldi gfragt het. — Wie hätt i da sölle dryrede? Es wär ja dys und ihres Unglück worde. Är het se sit Jahre gsuecht, isch nere nachegange. Lue, i gloube sälber, si ghöre zsäme. Es wird dem Töldi sy Rettung sy. — Da chan i mi nid dergäge wehre.»

		«I cha’s nid gloube», seit der Chrischtoph und luegt derby stober i d’Stuben use, «daß si mi lat la fahre. I cha’s nid so ohni wyteres la gscheh. I ha ds Rächt, mi z’wehre.»

		Der Chrischtoph macht e Bewegung, wie wenn er en Etschluß gfasset hätti.

		«Wo wottsch hi?» fahrt d’Frou Kätheli uuf.

		«I wott’s wenigschtes vo ihre sälber ghöre.»

		«Du wirsch doch nid dert use welle?»

		«I gange mym guete Rächt nache», seit der Chrischtoph trotzig, und scho het er d’Türfallen i der Hand, da fasset ne sy Muetter a beidnen Arme, stoßt ne langsam zrügg und stellt sech vor d’Türe.

		«I tue’s nid, daß de geisch. Du darfsch nere nid ga ne Szene mache. Si vertreiti das nid ohni Schade. Und nütze tuet’s der glych nüt. — Schlaf du zerscht einisch drüber!»

		Uf das hi het der Chrischtoph, wo vor syr Muetter uwillig zrügg gwichen isch, spöttisch d’Achsle zuckt.

		307 «’s wär chummlech, wenn men über verstörtem Glück chönnti yschlafe. Da gseht me grad, wie Dir mys Ungfell uf di liechti Achsle nähmet!»

		«Chrischtoph! Und das seisch du mir i ds Gsicht yne?»

		«Dir vergässet wieder einisch, daß i nümme sibezächni bi und daß es settigs Erläbnis für ne Dryßgjährige schwärer z’ertragen isch als für eine, wo no alli Zyt het, ’s zwöi- oder drümal la druuf abz’cho.»

		Der Chrischtoph het e neue Versuech gmacht, d’Türen i sy Gwalt z’bringe, ohni sy Mama az’rüehre.

		Da ghört d’Frou Kätheli, währed si d’Türe fescht zuedrückt, im Stägehuus Tritt. — Der Berchtold! isch ihren erschte Gedanke gsi. — Jitz was mache? Di Beide la anenandere grate? Si het chuum meh gwüßt, was si macht, währed si der Berchtold ghört na ihre fragen und uf d’Türe zuecho. I ds Chrischtophs Gsicht het es nume so gflackeret. Bald isch er chrydewyß gsi, bald zündtrot. — Da chunnt ds Berchtolds Fueß uf d’Schwelle, sy Hand uf d’Türfalle. D’Frou Kätheli geit uf d’Syten und steit totebleich — zwüschen ihrne beide Sühn.

		Niemer bringt es Wort vüre.

		D’Frou Kätheli streckt ihri Händ na beidne Syten uus, si weiß nid warum und für was.

		Da fasset sech der Berchtold es Härz — er het scho Bösers erläbt gha — und streckt sym Stiefbrueder d’Hand dar: «Grüeß di, Chrischtoph!»

		Dür und troche het ihm der Chrischtoph g’antwortet: «Grüeß di», und d’Hand het er ihm o nume so blößeli gä, wil si enandere so mängs Jahr nümme hei gseh gha. Der Berchtold het sech dür das nid la abhalte, 308 grad z’mitts i d’Sach yne z’stüüre. «Es schynt, du heigisch’s o uf d’Louise de Fortonie abgseh gha», het er gseit. «Du channsch mi duure, daß das eso gangen isch; aber lue, da git’s nüt meh z’ändere; si ghört mir und das scho lang.»

		«Du meinsch es emel», seit der Chrischtoph.

		«Ja, und i weiß es.»

		«Das wird sech ja bald wyse.» Mit däm wott der Chrischtoph zur Tür uus; aber Muetter und Brueder syn ihm i Wäg gstande.

		«Chrischtoph», fragt d’Frou Kätheli, «du wirsch es doch nid welle zwänge, nere no hinecht i ds Huus z’falle?»

		«I wott wüsse, woran i bi», trotzet der Chrischtoph.

		Der Berchtold macht ihm Platz und seit: «Ja nu, wenn du’s gärn no hinecht vo ihre sälber wottsch ghöre...» D’Frou Kätheli hingäge het’s nid welle la druuf abcho. Si het dem Chrischtoph gwehrt und ihm gseit: «Wenn du Liebi zue nere hesch, so machsch nere das nid ane. Si het hütt Emotione gnue gha.» Aber es het nüt meh ghulfe. Der Chrischtoph isch uuf und dervo. Ga Muri isch er frylech a däm Abe nümme cho. Er het sy Zorn i allem Loufen abgchüehlt und derby je länger descht meh der Muet verlore. Er hätti’s hinecht nümmen über sech bracht, sy Fründin ga z’Red z’stelle.

		Underdesse het du d’Frou Oberschti mit dem Berchtold verabredet, was wyters gah söll. Si het ne gfragt, öb er mit syr zuekünftige Frou ga Hünige well. Es wäri villicht ds Beschte; si blibi de mit dem Chrischtoph einschtwyle z’Bärn. «I gseh scho», het si gseit, «der Chrischtoph isch no nid so wyt nache, daß 309 er dir bald chönnti vergä, me mueß ihm Zyt la der-zue.» Di armi Frou isch wieder i Tränen usbroche, wo si furtgfahre het: «Mueß i ’s jitz no erläbe, daß dir uneis wärdet mitenandere? I gspüre scho, mit myr Chraft und Wysheit bin i am Änd. I mueß es dem liebe Gott überla, euch wieder zsämez’bringe und will mi i Geduld lyde.»

		«Mama», het der Junker Berchtold g’antwortet, «i weiß besser, als Dir meinet, was Dir mynetwägen usgstande heit. Der Dank söll nid usblybe. Aber jitze bitten ig Ech, heit no einisch e chly Geduld! Was a mir isch, söll gscheh, daß alles no zu mene gueten Änd chunnt. Für mi isch der Momänt no geng nid cho, Hünigen az’trätte, aber wenn i de gspüre, daß es sy söll, so wärdet Der nid uf mi bruuche z’warte. Dir chönnet Ech druuf verla. Nach Frankrych gangen i nümme, das ligt hinder mer. My Etschluß isch gfasset: Der Prinz von Oranie suecht Schwyzer; i dänke, es wird dert o no nes Fähnli gä für mi.»

		Da isch i di tränefüechten Ouge vo der Frou Kätheli e neue Glanz cho. «Isch es der Ärnscht?» het si gfragt.

		«Ja.»

		«Aber wottsch de würkiech wieder furt? — Zieht’s di no geng nid hei?»

		«Es zieht mi scho lang hei. Sobald es sech schickt, chumen i wieder. Der lieb Gott wird is der Wäg de scho zeige.»

		*

		Am andere Morgen isch der Junker Chrischtoph der erscht Möntsch gsi, wo der Wächter dür ds undere Tor use gla het. Natürlech isch er no z’früech gsi, für ga 310 Muri; aber d’Ungeduld het nen us de Stadtmuuren use gjagt. Er het irged es einsams Eggeli gsuecht, wo-n-er ungstört het chönnen überlege, was er z’Muri welli säge. Ohni sech lang z’bsinne wohi daß er well, isch er näbe der Sandflueh ufen uf d’Höchi, wo hütt der Rosegarte ligt. Dert isch er under de breiten Eschte vo menen Ahorn am Bort abgsässen und het mit böse Blicken uf d’Stadt übere gluegt, wo-n-er währed de letschte Wuche mit soviel Yfer und Freud für ne gueti Sach g’arbeitet het. Ohni daß er sech drüber klar worde wäri, sy i syne Gedanke ds Bewußtsy, daß er sech dür sy Arbeit verdient gmacht heigi, und der Verdruß über sys letschten Erläbnis inenandere gflossen und hei zsämen e trüebi verbittereti Stimmung usgmacht. Und die isch no böser worde dür e Groll über sy Stiefbrueder. Wenn de vo Zyt zu Zyt das schöne fründleche Gsicht vo der Louise i di Trüebsal yne glüüchtet het wie ne Sunnestrahl dür verrisseni Gwitterwulke, so het’s däm arme Ma dopplet afa weh tue, so daß er sech gseit het, es wäri am Änd am gschydschte, er ließi alles la sy und liefi furt. Aber de isch es de wieder über ne cho, er chönni doch nid alli syni Plän uf en erschte Bricht hi la fahre, ohni nume je sy Schatz no gseh z’ha. So isch er ändlech doch du gäge Muri use gwanderet und mit schwärem Härz der Schloßbärg uuf, nid uf em gwöhnleche Wäg, er het keini Zügen und Beobachter begährt. Kei Hund und kei Wächter het ihm der Wäg versperrt, und doch isch es ihm nid grate, ungstört mit der Louise zsämez’cho. Die isch vermuetlech im Huus inne gsi, und vor em Huus isch uf sym Bänkli der Père Jérémie gsässe. Me sötti meine, e tatchreftige junge Ma mit mene Härz 311 voll Trotz und Liebi wäri liecht a däm schittere Mannli vorby cho, und doch het es nid sölle sy. Der Pfarrer Dupuy het ekei Hellebarde vor der Hustüre düregstreckt, und doch het der Chrischtoph dert müesse blybe stah. Der Pfarrer isch vo sym Bänkli ufgstande, sobald er der Chrischtoph het gseh dür ds Hoftor yne cho und isch im etgägegange. Der ganz Grimm und Cholder uf em Gsicht vom Chrischtoph und o di ballete Füüscht hei ne nid möge verschüüche. Wo der Chrischtoph agsetzt het, für an ihm vorby zum Pavillon z’loufe, het ne der Père Jérémie fründlech, aber fescht bi der Hand gnoh und ne zwungen, es paar Schritt mit ihm zrügg z’loufe. Öb er d’Louise würklech vo Härze gärn heigi, so daß er nere ds allerbeschte chönnti wünsche, het er gfragt. Da isch dem Chrischtoph undereinisch i Sinn cho, was sy Muetter ihm gseit het vo der wahre Liebi. Und das het ne für en Ougeblick gmacht nachez’dänke.

		No het er d’Wort nid gfunde, für dem Pfarrer z’antworte, da erschynt under der Türe vom Pavillon d’Louise sälber. Si het grad gseh, wär bim Père Jérémie steit, und e heißi Bluetwällen isch nere dür di jungi Bruscht gschosse. Ihren erschte Gedanke wär gsi, wieder i ds Huus yne z’flieh; aber es gwüsses Schuldgfüehl het nere das nid zuegla. So glücklech si gsi isch, daß der Junker Berchtold wieder zum Vorschyn cho isch, so het si nütdeschtminder es ufrichtigs Beduure mit dem andere gha, und es het se dunkt, ihres Glück chönnti nid vollkomme sy, wenn si nid für ds Leid, wo si-n-ihm anegmacht het, e chly büeßt hätti... So het si ds Härz i beidi Händ gnoh und isch mit tapfere Schritten uf di Beide zue, für dem Père 312 Jérémie ds Unagnähmschte vo syr hüttigen Ufgab ga abz’näh.

		Dem Chrischtoph isch es heiß und chalt dür e ganze Lyb gloffe, wo-n-er se het uf sech zue gseh cho. Mit dem beschte Wille hätt er nere-n-i däm Ougeblick nid chönnen unartig begägne. Ihre Muet und d’Luterkeit vo ihrem Usdruck hei nen überwunden und weich gmacht. Natürlech isch es i däm Ougeblick wieder über ne cho und ihm klar worde, was er eigetlech i der Hand gha heigi und was ihm etgange sygi. Es isch ne hert acho; aber er het sech willig vo syr schöne Fründin la der Allee zuefüehre, wo si-n-ihm du under Tränen aghalte het, är söll nere vergä. Si gseji jitz wohl, wie unrächt si ta heigi, ihm so viel Fründschaft z’erwyse, aber si hätti nie dänkt, daß si dermit es settigs Unheil chönnti arichte. Vo Afang bis zum Änd het si-n-ihm erzellt, was si mit sym Stiefbrueder erläbt heigi, wie nach si sech scho gstande syge, wo-n-är vo St-Sulpice nach Spanien uf broche sygi.

		Es isch es bitters Begryfe gsi für e Junker Chrischtoph; aber er hätti müesse vo Stei sy, wenn er se nid begriffe hätti. D’Tränen us dene dunkelblauen Ouge hei Tröpfli um Tröpfli d’Wahrheit erwise vo allem, was si gseit het, besser als der fyrlechscht Eid vor mene Richter ’s hätti chönne tue. Und si hei ne völlig etwaffnet, so daß ihm gar nüt anders bliben isch, als sech z’ergä. Truurig und gschlagen isch er der Schloßbärg ab und hinder em Egghölzli düre gäge Bärn zue. Es großes sunnigs Erläbnis isch hinder ihm gläge, fertig und dürta. Nüt isch ihm dervo bliben als en Erinnerung, wo-n-ihm het müesse ds Härz z’underobe chehre, so mängisch si wieder i syr Seel uftouchet isch.

		313 Settigs mueß der Möntsch ha, wenn öppis Großes und Rächtschaffes us ihm söll wärde, und so het ds Truurigschte, was mer erläbe, sys Guete. Aber eis isch dem Chrischtoph blibe, wo nid hätti sölle sy und wo’s nid bruucht hätti, für nen uf sym Läbeswäg vorwärts z’bringe: der Groll gäge sy Stiefbrueder. Der Chrischtoph het sech lang chönne säge, es heigi halt i Gottsname so müesse cho und si wäre doch nid glücklech worde zsäme, solang daß der Berchtold no irgedwo umewäg gsi und ds Andänken an ihn im Härz vo der Louise no nid erlösche gsi wäri. Aber äbe — das isch es gsi, was er nid so liecht het chönne verwinde. Warum het dä Abetüürer grad no zur Zyt müesse cho, für ihm ds Schönschte, wo-n-ihm bis dahi ds Läben afange bracht het, us de Hände z’ryße? Geng und geng wieder het sech ihm ds Gfüehl i ds Härz gschliche, är hätti doch eigetlech der erscht Aspruch uf se gha wäge syne Verdienscht um di Refügierte. Lang no isch er i der hindere Schoßhalden umegstriche, da und dert under mene Boum blybe sitzen und het sym Schicksal nachegstuunet, zletscht no am Waldsoum vom Schoßhaldehölzli. Da isch sy Blick am Schloß und Chilchsturm vo Muri blybe hange, bis ihm undereinisch z’Sinn cho isch, daß vermuetlech jitze sy Stiefbrueder a sym Platz dert under de Böumen anere rosige Zuekunft etgäge gseji; da het er nümme möge luege. Da isch ihm di ganzi Gäged, so schön si isch, schier verhaßt worde. Mit läbige Schritten isch er der Stadt zue, mit dem Vorsatz, wenn irged müglech bald o der Stadt Bärn der Rügge z’chehre, je nachdäm der Berchtold hie blybi oder sälber wyters gangi.

		Wie ’s der Chrischtoph vermuetet het, so isch es gsi. 314 Währed är am Rand vom Schoßhaldehölzli gsässen isch und Trüebsal blaset het, isch der Junker Berchtold mit syr Brut im Schloßhof vo Muri gsässen und het mit nere verabredet, si welle, für alle Hader z’verhüete, sobald wie müglech vo Bärn furt. Unbekümmeret um alles, was d’Lüt gseit und «gfunde» hei, hei di Zwöi, sobald der Junker Berchtold sys Patänt für ne Kompagnie i holländische Dienschte gha het, Hochzyt gmacht. Es isch gar grüüslech still zuegange derby; anere große Fête het niemer nüt nahgfragt, und um ne Pfarrer hei si o nid wyt usmüesse. Der Père Jérémie het se trouet, und wär hätti’s besser chönne machen als är, wo se besser gkennt het als mänge syni eigete Chinder. Hochzytsreise z’mache, isch dennzumal no nid der Bruuch gsi; aber der Junker Berchtold het sech’s doch nid la näh, syr junge Frou Hünige ga z’zeige. So het si du wenigschtes chönne di tröschtlechi Ussicht mit sech i d’Frömdi näh, daß a menen Ort uf der Wält es gaschtlechs Dach uf se warti. Der inner Trieb zum holländische Chriegsdienscht het dem Berchtold ds Interesse gä, wo-n-är und sy Frou für d’Sach vo de verfolgete Proteschtante gha hei.

		Sälbdritt — vom Père Jérémie hei si sech nümme welle trenne — sy si scho i de Niderlande gsi, wo sech unvermuetet dem Junker Chrischtoph o ne Türen ufta het.





Viertes Kapitel




		Es isch am füfte Herbschtmonet gsi vom glyche Jahr no, wo d’Frou Kätheli Wendschatz ihre Stiefsuhn zum zwöitemal het gseh i d’Frömdi use zieh, da isch gar verwändt e stattlechi Cavalcade z’Bärn zum Obere Tor uus gritte. Hunderti vo gwunderige Bärner hei dene Ryter nachegluegt, und es isch nid eine gsi, wo nid wohl gläbt hätti dranne. Vora isch — e schöneren und würdigere Repräsentant vo der Republik wäri nid gsi ufz’trybe — der Venner Daxelhofer gritte. Wär ne gseh het, dä het sech gseit, amene settige Ma wärde si z’Paris wohl oder übel müesse Ghör gä. Syni schöne dunklen Ouge hei under der mächtigen allonge-Perügge vüreblitzet, wie wenn si allne z’voruus wette d’Zuekunft dürluege, und di starki Haaggenase het o gschine z’säge: hiedüre mueß es, und nähmet ech in acht, mer i Wäg z’cho! Hinder em Venner Daxelhofer här sy zwee Brüeder Effinger vo Wildegg cho, flotti jungi Bärner, wo sech hei gwüßt z’chehre. Hinder dene sy der Junker Chrischtoph Wendschatz und e Herr von Ernst gritte. Der Schluß hei zwee Ryter i de Standesfarben und zwee bagage-Wäge mit sibe Bediente gmacht.

		Es het sech drum ghandlet, im Name vo den evangelische Stände der Stadt Gänf vor em Chünig vo Frankrych ga Rächt z’verschaffe gäge di uverschante Forderunge vom Chorherrestift Annecy und gäge ds Parlamänt vo Dijon. Z’Bärn het me wohl gwüßt, warum me juscht grad der Venner Daxelhofer schickt. Niemer 316 het gäge d’Franzose meh Haar uf de Zähnde gha als grad är. A tüechtige Staatsmanne hätti’s ja sünsch nid gfählt; aber bi de meischte het me gförchtet, si chönnte sech de la um e Finger lyre, wenn nid gar vom französische Guld sech la blände. Und derzue het es ds sältmal de no Muet bruucht, vowäge der Chünig und syni Minischter sy nid zfride gsi mit de Bärner, und bsunderbar nid mit dem Herr Daxelhofer und syne Fründe. Da hei sech sogar dem Herr Daxelhofer syni grimmigschte Gägner i ds Füüschtli glachet und ghulfe, ihn als Gsandte schicke. Es sygi nüt als rächt und billig, hei si gfunde, daß dä, wo di ganzi franzosefindlechi Politik ygfädnet heigi, jitz o gangi ga darha.

		Under dene Ryter isch natürlech niemer so froh gsi, der Stadt der Rügge z’chehre, als der Chrischtoph Wendschatz. So i di wyti Wält use ryten und öppis Neus gseh, e Staatsaktion mitmache, wo vor de Lüten ihm o no ne chlyni Aureolen ytreit het und ihm’s erliechteret het, di unagnähmen Erläbnis vo däm Früehlig e chly z’vergässe, das isch ihm grad rächt cho.

		Da het’s d’Frou Kätheli i dene Tage weniger luschtig gha. Si isch nid di erschti und nid di letschti gsi, wo uf eismal ganz allei daheim bliben isch und ihri Sühn i di wyti Wält use het müesse la zieh. Si isch ja o dem Venner Daxelhofer härzlech dankbar gsi, daß er ihre Chrischtoph mitgnoh het, und het für sech sälber ougeblicklech nüt anders begährt, als daß me se-n-i Rueh laj, damit si ihri Sorgen i der Stilli chönni verwärche. Was geit settigs d’Lüt a? — Si het o nid welle beduuret sy, und nüt isch nere meh zwider gsi, als wenn öppen e wohlmeinendi Fründin se het welle cho tröschte. Was 317 i ihrem Härz vor sech gangen isch, het ja doch niemer verstande.

		Si het di Sach chönne dräje, wie si het welle, so isch nere geng wieder di bitteri Wahrheit blibe, daß alli Plän, wo si mit ihrne Sühn gha het, ändgültig mißrate sy. Nüt isch nere blibe, als daß di beide Stiefbrüeder jitz no hinderenand cho sy und si gar kei Wäg gseh het, für se wieder zsämez’bringe. Im Hader sy si usenandere gange, und kei Möntsch hätti chönne säge, wie me se wieder würdi zsämebringe. Es isch se hert acho, gruusam hert; aber jitze het si sech müessen ygstah, daß si sälber nüt meh usrichti und daß si alles Däm müessi überla, wo nere di Sühn einisch i d’Arme gleit het. Das isch ds Ergäbnis gsi vo längen einsame Tage, wo si währed der Reis vom Chrischtoph z’Hünigen usse zuebracht het.

		So still und abgchehrt het me di sünsch so läbigi Frou z’Hünige no nie gseh gha, und di alte Burelüt, wo sech no dra bsunne hei, wie si synerzyt im Schloß und drum ume het afa ufruume, hei gfunde, es heig nere wüescht böset. D’Frou Kätheli het ne das a de Gsichter abgläse, und us Angscht, es chönnti der einten oder andere Burefrou yfalle, nere-n-öppis Tröschtlechs welle z’säge, het si sech nid meh vüregla, als grad absolut het müesse sy.

		Je meh si sech dry ergä het, daß si nüt meh wärdi usrichte bi ihrne Sühn, descht meh het si gspürt, daß wieder e gwüssi Rueh über se chunnt, und nid nume Rueh, es isch öppis gsi, wie ne heitere warme Herbschtsunneschyn.

		Mit steihertem Chopf isch underdesse der Venner Daxelhofer z’Paris ygritte. Am Bürgermeischter 318 Escher vo Zürich, wo z’Troyes mit ihm zsämecho isch, het er e Kolleg gfunde, wo nid minder Rückgrat gha het als är sälber. Di erschti Sorg, wo dene Beide z’Paris begägnet isch, isch ds Zeremoniell gsi, wo si zur Wahrung vom eidgenössische Ansähe hei söllen i Aspruch näh. Der üsser Schyn het so ne großi Rolle gspilt, daß er der ganz Erfolg vo der Mission hätti chönnen i Frag stelle. D’Tagsatzung het usdrücklech ihri beide Verträtter als Gsandti primi ordinis agmäldet gha und welle, daß me se nid minder reschpäktvoll tüej epfah als di früechere schwyzerische Gsandtschafte. Dämnah hätti der Chünig se ständlige müessen epfah, der Huet vor nen abzieh und ne d’Hand gä, und d’Schwyzer hätte nume währed dem Vortrag vo ihrem Wortfüehrer bruuche der Huet abz’zieh. So het’s der Venner Daxelhofer begährt und vo Afang a gseit, er tüej’s nid anders, nid öppen us Ytelkeit und Ehrsucht für sich sälber; aber wil er gfunde het, das syg me den evanglische Stände vo der Schwyz schuldig, und jedes Nahgä im chlynschte Punkt chönnti ihrer Sach schade. Dem General Stuppa isch ds Ufträtte vom Venner Daxelhofer förchterlech unagnähm gsi. Er het alles ufgwändet, für ihm byz’bringe, er söll doch keini Gschichte mache. Das het’s grad no bruucht. «Wolle», het der Venner zu sym Kolleg gseit, «dä isch mer grad der rächt, däm will i jitze zeige, öb i mi vo Hofschranze löj la brichte!» Wo-n-er bi der zwöite Visite geng no nid het welle nahgä, het ihm der Stuppa gseit: «I gseh, Dir heit sit Kaiserswerth no gar nüt glehrt.» Da antwortet der Venner Daxelhofer: «Wohl, Herr General, öppis han i doch glehrt, nämlech daß es Schwyzer git, dene d’Gunscht vo mene 319 frömde Monarch meh wärt isch als der Vorteil vo ihrem Vatterland.»

		Tätsch, het der Chrischtoph dänkt, wo derby gstanden isch, dä het sy Fläre.

		So wenig aber di französische Diplomaten und ihri Hälfershälfer bi dene schwyzerische Gsandten usgrichtet hei, so wenig sy di beide Schwyzer zu ihrem Ziel cho. Me het ne nid emal e pärsönlechi Audiänz bim Chünig bewilliget, und si hei ihres Begähre nume dem Minischter Colbert dörfe vortrage, wo geng gueti Wort het gha für Zürich, de Bärner aber bi jeder Glägeheit eis het la lige. Wo di beide Gsandte gmerkt hei, daß me se mit allne mügleche Näbedfrage wott versuume, sy si geng kategorischer ufträtte, und schließlech hei si ihri Päß ghöische. Das isch du de Franzose doch nid ganz rächt gsi, und si hei gmeint, es wäri uf alli Fäll gschyder, me würdi derfür sorge, daß di Schwyzer nid juscht mit dem schlächtischte Luun heichäme. Für settigs het me z’Paris Rezäpt gha, wo gwöhnlech guet zoge hei. Und natürlech het me dänkt, di arme Schwyzer syge für ds französische Chümi no bsunderbar epfänglech.

		Am Tag na Wiehnachte hei di beide Gsandten uf ihri Päß gwartet, und ds ganze Pärsonal isch im Vestibüle vo ihrem hôtel versammlet gsi. Da chöme zwee chüniglechi Chammerherre, e Herr Bonnoeil und e Herr Giraud. Statt de Pässe hei si ne grüüsleche Lädersack treit, däm me vo wytem agseh het, daß er nid nume mit Haselnüß isch gfüllt gsi, vo wäge die beide Hofjunker hei grüüslech gha z’trage dranne. Wo di französische Lakeien im Vestibüle das gseh hei, hei ihri Ouge Glanz übercho, und si hei, ohni’s sälber 320 z’merke, ihri Läfzge gschläcket. Im salon het der Herr Giraud sy Lädersack fyrlech uf e Tisch gleit, di beide Gsandten aglüüßlet, d’Riemli langsam ufgchnüblet und du mit syne spinneledünne Finger zwo prachtvolli guldigi Chettenen use zoge, jedi mit nere große Medaille vom Chünig. Nüün Elle läng sy si gsi und jedi hundertsibezig Louis d’or wärt. Di einti het der Herr Giraud dem Venner Daxelhofer under d’Nase gha, di anderi der Herr Bonnoeil dem Bürgermeischter Escher. Ob das nid es famoses Bildnis vom Chünig sygi, het der Herr Bonnoeil gfragt. Das chönni sy, antwortet ihm der Herr Escher, aber är wüssi’s nid, da me ne ja kei Glägeheit gä heigi, der Chünig sälber z’gseh. Alles Zuerede vo dene beide Chammerherre, si sölle doch keini Komplimänt mache, das syg halt jitz eifach der Bruuch, und es heigi no nie e Gsandtschaft öppis eso refüsiert, heig si Erfolg gha oder nid, het glatt nüt abtreit. D’Ehr vo ihrer schwyzerischen Obrigkeit, het der Herr Escher gseit, syg ihm lieber als alli Schätz vo Versailles zsämegrächnet. Und wo si mit ihrne schöne Chettene nüt usgrichtet hei, hei si du gar nid probiert mit dem Gäld, wo si no parat gha hei. Ja nu, het’s du ändlech gheiße, ufzwänge chönn me nen am Änd nüt, und di beide Chammerherre hei ds Muul la hangen und sy mitsamt ihrem Lädersack, wo ungfähr glych heiter dry gluegt het wie si sälber, wieder abzoge. Wo si dür e Vorsaal use sy, het sech di ganzi schwyzerische Begleitmannschaft der Buggel voll glachet. Di französische Chammerdiener hingäge hei, wo du di beide Gsandten im Vestibülen a ne vorby gange sy, undereinisch alli zsämen uf ds Mal a ihrne Chittlen afa zupfen und pützerle — si hei doch mit ihrne Händen 321 öppis müesse mache, wo si so schön hei zwäg gha zum Darstrecke. Und wo di beide Gsandte vorby gsi sy, het du di schwyzerischi Begleitmannschaft e Sammlung vo Wörter und Näme z’ghören übercho, wo nen i ihrem französische Wörterbuech no gfählt hei.

		Am glychen Abe no hei der Herr Daxelhofer und der Herr Escher ihri Päß usen übercho und sy abgreiset.

		Und wenn si scho unverrichteter Sach heicho sy, so isch doch ihri Reis ga Paris nid für nüt gsi. Ds Jahr drauf hätti du der allmächtig Sunnechünig gärn wieder Schwyzer-Soldate gha und het den evangelische Ständen alles bewilliget, was si begährt hei.

		D’Heireis isch weniger luschtig gsi als der Uszug vo Bärn, scho wäge der Jahreszyt. Es het se mängisch ghörig a d’Finger und a d’Füeß gfrore, und der Junker Chrischtoph isch ungärn wieder heicho. Paris het ihm gfalle, und weder Arbeit no Verantwortung hein ihm ds Läbe suur gmacht. Jitz hingäge het er wieder alles vor sech gseh, wo-n-er so gärn druus etrunnen isch. Wenn syni Gedanke voraus gange sy, so het er nid nume di altersgraui Stadt mit ihrnen änge Muure vor sech gseh, er het o ds Gschwätz ghört, wo dert innen umgangen isch über ihn und syni Erläbnis vom letschte Summer. D’Arbeit für di Refügierte het für ihn alle Reiz verlore gha, und er het mit dem beschte Wille nid gwüßt, dür was er se jitz de sötti ersetze. Stundelang isch er uf em Marsch näbe syne Kamerade här gritte, het der Chopf la hangen oder i d’Gäged use gstuunet, ohni se z’gseh. Daß der Venner Daxelhofer währed der ganze Mission flyßig uf ihn acht gä het und näbe de Staatsgschäfte no Zyt gfunde het, a d’Frou 322 Kätheli und ihri Sühn z’dänke, het der Junker Chrischtoph nid gmerkt. Der guet Luun isch ihm erscht wieder cho, wo si z’Neueburg ygritte sy und di ganzi Stadt se mit neren Ehrerbietung epfange het, wie wenn si us nere gwunnene Schlacht heichäme. Der letscht Chammerdiener oder Troßchnächt het vo der Achtung profitiert, wo me dene beide Gsandten erwise het. Natürlech het da o der Junker Chrischtoph sech nid Müej gä, nes Gsicht z’mache, wo d’Lüt druus hätte chönne schließe, daß är bi der ganze Sach keis Verdienscht heigi. Verdienscht het er frylech ekeis gha; aber was er mit sech heibracht het, das isch der Ydruck gsi vom Venner Daxelhofer. Sys charakterfeschten Ufträtte z’Paris und sy lutere Patriotismus isch für e Chrischtoph zu mene Kapital worde, wo-n-er zytläbes dervo het chönne zehre. Und derzue het er jitze no meh als vorhär d’Sympathie vom Venner gha, und zwar z’grächtem und nid meh nume, wil er der Suhn vo der schöne Frou Kätheli gsi isch. So isch er als e Möntsch mit große chances z’Bärn wieder ygritte. Wo si furt sy, het er ds Beduure vo den einten und der Spott vo den anderen als Reisgepäck hinden uf e Sattel gschnallet gha; jitze het er under de Chuttefäcke vom berüehmtischten und tüechtigschte Bärner vüregluegt.

		Me cha zwar nid säge, daß me dennzumal z’Bärn nid im großen und ganze rächtschaffen und bider gsi wäri; aber ds Ufträtte vom Venner Daxelhofer z’Paris het trotzdäm e großen Ydruck gmacht. Me het ja scho ungfähr glych dänkt wie-n-är, ja, me chönnti grad use säge, är sygi der lybhaftig Usdruck vom allgmeinen Epfinde vo syr Zyt gsi; aber eigetlech het niemer meh 323 rächt dra gloubt gha, daß das Epfinde däwäg chönnti gryfbari Gstalt anäh. Das Byspiel het der Regierung und dem ganze Volk der Astoß gä zu menen inneren Ufschwung. Nüt het i der nächschte Zyt amene Bärner meh Gwicht chönne gä als äbe ds Vertroue vom Venner Daxelhofer.

		Jitz wär der Momänt da gsi, für öppis z’wärde. Es hätti bi der nächschten Amtsbsatzig dem Chrischtoph nid chönne fähle; di beschti Landvogtei hätt er dörfe «prätendiere», wenn er — e Frou gha hätti. Aber mit rücksichtsloser Burgerluscht hei d’Konkurränten uf ds Gsetz verwise, wo’s absolut verbotte het, daß e Ledige dörf als Landvogt oder sünsch in es Amt gwählt wärde, und dermit isch der jung Wendschatz mitsamt syr Pariser Glorien uf d’Syte gsetzt worde.

		Da isch i ds Chrischtophs Härz der ganz Groll, wo-n-er uf der Reis doch e chly het vergässe gha, wieder obenuuf cho. Di schadefreudige Gsichter vo syne Konkurränte hein ihm di ganzi Gsellschaft verhaßt gmacht. Wie nes Riesebollwärk sy Gsetz, Verfassung und Bruuch vor ihm gläge. Da het’s keis Gleich und keis Erbarme gä. I sym Härz het der Chrischtoph di Gsetz verwünscht, wo eine zwunge hei, z’hürate, für öppis chönne z’wärde. Aber wil er sech dadüre nid het chönne Luft mache, so het sech sy ganze Groll wieder gäge Berchtold grichtet, wo-n-ihm mit dem Liebesglück o alli Ussichten, in es Amt z’cho, zerstört het. Alles isch wieder in ihm ufgläbt, und es het ne so zwäg gnoh, daß me het müesse förchte, er gangi no dranne z’Grund. Wo söll das use? het sech d’Frou Kätheli gfragt. Mit nere settige Verbitterung im Härz bringt’s dä arm Möntsch nie derzue, z’grächtem wieder Fride 324 z’mache. Si het probiert, der Chrischtoph uf anderi Gedanke z’bringe, het Alöuf gnoh, nen i luschtigi Gsellschaft z’füehre, im Tiefinnerschte sogar ghoffet, er chönnti nen Ersatz finde für d’Louise. Aber der Junker isch für nüt z’ha gsi; er het im Gägeteil sy Muetter no mit i d’Verbitterung ynegrisse.

		Hätte si jitz nid der Herr Daxelhofer gha — er isch underdesse Dütsch-Seckelmeischter worde — so weiß kei Möntsch, wohi si mit ihrer Trüebsal no cho wäre. Aber ei Tag im Maien isch dä bi ds Wendschatzes agrückt und het i d’Stuben yne grüeft: «I han Ech e gueti Nachricht. Länzburg isch frei worde! Der Landvogt isch gstorbe, und mer müessen en Amtsverwäser hischicke. Wottsch gah, Chrischtoph?» — Der Chrischtoph het nid rächt welle gloube, daß das müglech sygi; aber der Herr Seckelmeischter het ihm gseit, er well’s scho düresetze. Es sygi ja frylech nid für lang; aber me müessi geng dankbar sy für alles, was z’ha sygi.

		Der Herr Daxelhofer het sech nid z’viel Yfluß zuetrouet gha. I der nächschte Sitzung vom Chlyne Rat het er’s düredrückt, daß me der Junker Chrischtoph Wendschatz provisorisch ga Länzburg gschickt het.

		Jitz wohl, jitz het’s taget im Huus! Der Frou Kätheli ihre Humor isch ufgschnellt wie ne Wyderuete. «Und de no grad ga Länzburg!» het si eismal über ds andere gseit. Es het se dunkt, si wärdi wieder ganz jung ob der Ussicht, und alles zsäme, wo nere sünsch Sorge gmacht het, isch nere jitz heiter vorcho.

		Bi der allernächschte Glägeheit, wo sech botte het, isch e Brief nach Holland abgange, wo dem Junker Berchtold het sölle säge, wenn er Hünige no nid ganz 325 vergässe heigi, so stüend ihm jitze gar nüt meh im Wäg. D’Frou Kätheli het sogar la dry fließe, si wärdi afangen alt, und wenn si’s no chönnti erläbe, daß ihri Sühn wieder würde Fride mache, so wett si nachhär über ihres ganze Läbe nüt meh z’chlage ha.





Fünftes Kapitel




		Der Frou Kätheli ihre Brief het lang bruucht, bis er a sys Ziel cho isch. Di holländische Schwyzer-Kompagniee sy bald hie, bald dert i Garnison gläge, so daß d’Poscht mängisch wuchelang isch blybe lige, bis si a ihri Adresse cho isch. Und das Wanderläbe het’s o mit sech bracht, daß di elteren Offizier ihri Familie mängisch lang nid gseh hei. Der Houpme Wendschatz het sy Frou mit dem Père Jérémie i mene Dörfli hinder de Düne versorget gha. Dert hei si zsäme ghüselet, und d’Frou Houptmänni isch i der Pfleg vo ihrem ehrwürdigen alte Fründ völlig ufgange. Das Läbe, wo si dert gfüehrt hei, isch ganz na ihrem Wunsch gsi. Es isch gsi wie früecher, mit dem großen Underschied, daß si hie völlig ungsorget hei chönne sy, wil si jitzen am Junker Wendschatz, wenn er scho nid geng grad da gsi isch, e starke Schutz gha hei. Tag für Tag het di jungi Frou ihren alten Underwysiger uf d’Düne gfüehrt und ne dert i mene sunnige Huli mit warme Dechenen ybettet, und de hei si de stundelang dem Meer zuegluegt und zsäme philosophiert. Da isch es ne mängisch gsi, si syge scho gar nümmen uf der Wält, wenn hinder ne di höche Sandwäll alles versteckt hei, was se-n-öppe no a ihri sorgevolli Vergangeheit hätti chönne mahne, währed vor ihrnen Ouge ds Meer und der Himmel und d’Wulken allei sech usbreitet hei. Dem Père Jérémie syni Gedanke hei sech da nume no mit Unändlechkeit und Ewigkeit beschäftiget, und vo da här isch öppis Großes, Sähnsüchtigs uf di jungi 327 Frou übergangen und het erwürkt, daß ihre Ma, jedesmal wenn er cho isch, se meh het müesse bewundere. Er isch, heig er wellen oder nid, i di höchi Gedankewält vo dene Beiden ynezoge worde, und das het ihm zwüsche de chlyne Sorge vo sym Dienscht inne wohlta.

		No nie i sym ganze Läben isch er so zfriden und so guet zwäg gsi. Meh und meh het’s ne dunkt, er hätti jitzen a sym inwändige Möntsch öppis, wo zu Nutz und Fromme vo den andere z’bruuche wäri. Das isch ja frylech syne Dienschtkameraden und Undergäbenen o zguet cho; aber dert het alles na dienschtlecher Schablone müesse gah, und dem Junker het d’Freiheit gfählt, na sym Härz chönne z’schalten und z’walte. So het sech nah-ti-nah by-n-ihm ds Begähren ygstellt, wieder ga Hünige z’cho und dert im Sinn vo sym Vatter z’bruuche, was er under Kampf und Müehsal uf syr länge Wanderschaft het gwunne gha.

		Der Brief vo der Frou Kätheli isch grad gsi, was es no bruucht het, für ne zu menen Etschluß z’bringe. Wie us menen Äschehuufen isch undereinisch d’Längizyti na syr Heimet, nam Chisetal und syne heimeligen Ämmetalerlüten ufgloderet, und a allne Haare het’s ne wieder i ds Bärnerland zoge. Am nächschte freie Tag isch er ufgsässen und zu syr Frou gritte. Um ihn här het sech so eitönig wie ne Tisch di holländischi Landschaft usbreitet, und stundelang isch er zwüsche de längwylige Reie vo chrumm und schreg blasete Böum und a Kanäl vorby gritte, wo nid meh Läbe gha hei als di schwarze Greben im Turbemoos z’Urselle. Aber hütt het er vo däm allem nüt gseh, i Gedanken isch er zwüsche Hünigen und Dießbach hin- und härgritte, zwüsche wüelige Nußböum und Hostete, a 328 gheimnisvolle Tannewälder vorby, und derzue het’s ne dunkt, er ghöri ds Ruuschen und Brödele vo der Chise. Er isch wieder z’mitts under syne Burelüte gsi und het dänkt, wie-n-er’s de miech, wie-n-er guet wetti sy mit ne, wie ne sy Erfahrung sötti zstatte cho, und wie-n-er als erfahrenen Offizier se wetti mache z’Folge, ohni daß si’s nume merkte. Sälber alles agryfe sötte si-n-ihm und derby doch wüsse, daß si ne nötig heige.

		Ohni ’s nume z’merke, het er syr niderländische Mähre der Heubuuch zsämedrückt, so daß die gar nid begriffe het, was es so z’pressiere gäbi. So wenig di ganzi Gäged z’verglyche gsi isch mit Hünige, so het ne doch alles zsämen a sy Heimet gmahnet. Wenn e Windmühli am Wäg mit ihrne länge Fäcken i der Luft umegablet het, so het er dänkt: Herrjere, was siegen üsi Bureroß derzue, wenn si amene settige Gschüüch begägnete? Derfür aber würde di holländische Roß vermuetlech schüüch, wenn si d’Chise ghörten über nes Wehr ab ruusche.

		Der Junker Berchtold het sech so i syni Gedanke verlore gha, daß er sech völlig frömd gspürt het, wo-n-er ändlech zu syne Lüte cho isch. Wie gwohnt, sy si uf de Düne gsässen und hei de Wälle zuegluegt, wo geng glychlig und doch geng anders dahär cho sy, eini über di anderi yne, ohni Änd. D’Freud isch natürlech groß gsi, wie jedesmal, wenn er cho isch, aber gwöhnlech het är meh gha z’brichte als sy Frou und der Pfarrer, und hütt het er de no bsunders Müej gha, mit nen im Gspräch zsämez’cho. Es het ne dunkt, er müessi di Beide zerscht a de Bei us em Himmel abezieh, für mit nen i der Ornig chönne z’brichte. Aber so gleitig isch das nid gange. Ihnen isch es z’wohl gsi i ihrer sälige 329 Stimmung, und är het nid chönne los cho vo syne Hüniger-Tröum. So isch rääßi Seeluft über Härdchuscht gstriche; Ewigkeitsgedanke sy i praktische Bärner-Sinn ynegrunne, und das het guet ta.

		Me hätti nid sölle meine, daß bi däm Strandläbe viel Praktisches usechämi, und doch isch derby öppis worde, wo später vielne het sölle zguet cho. Us em Junker Berchtold isch dert nah-ti-nah das worde, wo sit Jahren und Jahre d’Frou Kätheli druuf hig’arbeitet het, ohni zu ihrem Ziel z’cho. Was vo Chindsbeinen a in ihm tribe het, ohni rächt zum Vorschyn z’cho, isch i däm früsche Luft, wo us em Ändlose derhär gwäjt het, ändlech zur Bluescht cho. Wär so großi Wasser, so viel Himmel gseh het, und syni Gedanke so höch het la flüge, vergißt das o zwüsche de höche Bärgwände nümme. Er bhaltet der Zug i ds Große. Wär Ewigkeit gschmöckt het, cha sech im Zytlechen uf d’Längi nümme verlüüre.

		Der Junker Berchtold het aber sys Heiweh no einisch müesse meischtere. Das het er ygseh, ohni daß me viel Wort drüber hätti müesse verlüüre. Er het syr Frou nume chuum öppis gseit vo syne Pläne, wil er gmerkt het, daß der Père Jérémie ne zwöiti Reis ga Bärn uf kei Fall möchti verlyde. Nid daß er chrank gsi wär; aber er het, sitdäm der Junker ne zum letschtemal gseh het, eso gschitteret gha, daß er chuum meh alleini het chönne loufe. D’Louise het ihrem Ma am Gsicht abgläse, was ihm der Pfarrer für nen Ydruck gmacht het, und dermit isch i nere d’Angscht erwachet vor däm, was me het müesse voruusgseh. Si het dem Junker aghalte, er sölli dablyben und se nid alleini la. Für das Mal het er nere nid chönne nahgä. Der 330 Dienscht het ihm’s nid erloubt. Aber er isch vo denn ewäg bi jeder Glägeheit, wo sech botte het, zu syne Lütli am Strand gritte. Jedesmal, wenn er der Père Jérémie ume gseh het, so het’s ne dunkt, er ghöri wieder sys alte Lied i der Luft:

		«Etranger sur la terre,

Je marche avec bonheur

Vers la maison du Père,

Vers la demeure où m’attend le Seigneur.»

		Alles an ihm het dä Zug gha, und es het der Junker und sy Frou dunkt, si dörfe ne schier nümmen arede, für nen emel nid z’störe drinne. Und so sy si mängisch halbi Tage lang bi-n-enandere gsässen und hei nid gwüßt, schlaft er oder schlaft er nid. Und einisch, wo-n-es am Abe gchuehlet het und si gfunde hei, es sygi gschyder, ihren alte Fründ heiz’bringe, da isch er scho hei gsi, nid i di nideri Strandhütte, nei, derthi, wo’s ne syr Läbtig hizoge het.

		Das hei si sit langer Zyt erwartet gha; aber jitze, wo-n-es gscheh isch, hei si’s doch fascht nid chönne fasse. Ohni nes Wort vürez’bringe, sy si sech um e Hals gfalle, und dem ruuche, chriegsgwohnte Junker sy d’Träne no fascht gleitiger über d’Backen abegloffen als syr Frou. Da isch er tot vor ne gläge, ihre Fründ und Prieschter, wo beidne zsäme der Vatter ersetzt und ihres Glück gründet het, ja, er isch ne no viel meh gsi: er het ihrem Läbe d’Richtung gä uf das Ziel hi, wo ne vo wytem zueglüüchtet und alli Fyschteri us ihrem Dasy vertribe het.

		Es het se Beidi dunkt, mit däm Härz, wo da zu ihrne Füeßen usgschlage gha het, müeßti völlig o ihres eigete Läbe stillstah. Si hein e Zytlang stumm vor sech abe 331 gluegt, und nüt het sech grüehrt als di länge wyße Haar vom Pfarrer, wo der Luft dermit gspilt het. Aber hinder ne het d’Brandung gruuschet. Unermüedlech sy d’Wällen us der schwarzblaue Wölbung derhär cho, wie wenn gar nüt gscheh wäri, und unuufhörlech het sech ei Wasserbärg nam anderen i silberige Schuumchränze mit Donneren überschlage.

		Si hei gspürt, hie hei d’Zyt und d’Ewigkeit sech d’Hand gä. Für si het öppis Großes, Wichtigs ufghört, aber zu glycher Zyt isch öppis Neus worde, wo wyter ghöische het.

		D’Fischerslüt hei ne ghulfe, der Père Jérémie begraben uf ihrem einsame Fridhof hinder de Düne. D’Chilcheglogge hein ihm i ds Grab glütet; aber der Luft het ihri Tön verwäjt und drüber wäg gsunge: vers la demeure, où m’attend le Seigneur.

		Jitz isch dem Junker nüt meh im Wäg gstande. D’Frou Louise het no Müej gha, sech vo däm Grab z’trenne; aber si het na däm Läben i der Stilli sälber ds Bedürfnis gha, wieder under d’Lüt z’cho und sech gfreut, ändlech ihre Ma a nere fridleche, fruchtbaren Arbeit z’gseh. Sobald der Junker sy Abschied vom Regimänt übercho het, sy si uf em chürzischte Wäg ga Bärn zrügg greiset und, ohni sech dert lang z’versuume, grad wyters ga Hünige.

		Es isch i der Zyt gsi vom Heuet, und d’Bure hei nid derwyl gha, z’luege, was im Schloß vor sech gangi. Aber bald het sech doch eint und anderi Frou g’achtet, daß am Schloß wieder meh Felläden offe sy gsi als sünsch. Es isch o nid lang gange, so het sech ds Grücht verbreitet, der Junker Berchtold sygi für z’grächtem wieder da, und er heigi ne Frou mitbracht, e Frömdi. 332 Da het sech der Gwunder grüehrt, und me het gluegt, dür d’Chuchifänschter öppis über di neui Herrschaft z’vernäh. Wie nen Erliechterung isch es dür di einte Burefamilie gange, wo’s gheiße het, di jungi Frou syg e Wältschi und verstand ekeis Wort Dütsch; me sygi bas däwäg, si chönni emel de nid «ds Muul i alls ychehäiche». Und wo du d’Dienschte vom Schloß gar no gseit hei, es sygi gar e freini, so isch me volländs zfride gsi. Es syn ere zwar o gsi, wo gfunde hei, der Junker sygi z’duure. Da use hätti’s e breveri gmanglet, a dere heig er nüt, so nes Pariser-Güschi syg für nüt z’bruuche.

		Der Junker, hei si gfunde, heigi gleidet, er sygi scho fei e chly graue. Wo men aber du vernoh het, di jungi Frou sygi eini vo dene Verfolgete und si heigi dem Junker nüt bracht, als was si uf em Lyb gha heigi, da hei di einte gfunde, das sygi emel schön von ihm, si heige’s geng gseit, er heigi es guets Härz; di andere hingäge hei hinder de Stalltüren und im Bohneplätz gseit, si heige wohl dänkt, dä machi de einisch öppis Dumms eso, da sygi öppis Usubers derhinder; wie sünsch eso ne Junker o derzue chämi, eini «eso blutti» z’näh.

		Es isch nid lang gange, so hei di alte Lüt i der Herrschaft ume gseit, wie das se-n-emel o heimeli, der Junker sygi ganz der Oberscht sälig. Me cha sech dänke, wie das d’Frou Kätheli gfreut het. Si het’s chönne ghöre, soviel si nume welle het, vowäge d’Burelüt hei bald gmerkt gha, wie wohl nere das tuet.

		Es isch e schöne Tag gsi im Läbe vo der Frou Kätheli, wo der Berchtold mit syr Frou z’Hünigen agrückt isch. Jitz heig si doch emel öppis erstritten und 333 dörf sech säge, daß ihres Läbe nid ganz für nüt verrünni. Es het se dunkt, si mögi nid gnue tue, für der Epfang fründlech gnue z’mache. Und trotzdäm hei nere der Junker und sy Frou bald agmerkt, daß nere-n-öppis nid rächt ligt. Nid daß me nere zwäris in e Wösch oder ne Gletteten oder ne Bettsunneten oder sünscht öppis eso cho wäri; aber d’Frou Kätheli isch, wo sech der Junker Berchtold gchündet het, juscht uf em Punkt gsi, ga Länzburg z’verreise. Warum, das will ig ech jitz grad erzelle.

		D’Länzburger hei a ihrem neue Landvogt nid bsunders Freud gha. Bis zum Versprütze mit guete Vorsätz und Gsetzeskenntnisse glade, isch er synerzyt agrückt und het gmeint, e bessere Statthalter als der Junker Chrischtoph Wendschatz müessi d’Republik no nie uf der Feschti Länzburg gha ha. Er het afa regiere, was ds Züüg het möge verlyde, und der böscht Find hätt ihm nid di lysischti Ungrächtigkeit chönne nachewyse. Di eltere Nachbar-Landvögt und wär sünsch zringsetum öppis het gha z’regiere, het uf de Stockzähnde glachet und dänkt, der jung Wendschatz wärdi de scho no murbe. Bsunders amüsiert het se der Yfer, wo-n-er gha het, dem Volk darz’tue, daß er womüglech ds eige Fleisch und Bluet nid würdi verschone; es nähmti se nid wunder, wenn er einisch di eigeti Muetter würd ylege, währeddäm si by-n-ihm z’Gascht wäri.

		Daß öpper ihm glägetlech us syr eigete Grächtigkeit chönnti ne Strick dräje, isch dem Junker Chrischtoph nid im Troum ygfalle. Ds Läben uf em Schloß Länzburg isch einschtwylen ender längwylig gsi. Ussert de Delinquänten und der steialte Hushälteren isch monetelang 334 keis wyblechs Wäse dert ufe cho. So isch es ihm du zstatte cho, daß er uf der Reis ga Paris di beide Herren Effinger vo Wildegg het glehrt kenne. Uf der Burg Wildegg het e chinderrychi Familie ghuset, wo viel Verchehr gha het mit de Familien uf den anderen aargauische Herresitze, so daß si Läben i d’Gäged bracht het. Der Junker Chrischtoph isch mängisch dert übere gritte, und wil es ihm nid gä gsi isch, es anders Gsicht z’machen als daheim, so het ds junge Volk bald use gha, was sy schwachi Syte sygi: di unerbittlechi Grächtigkeit. Und da het se bald ds Güegi gstoche, ne dermit uf e Lym z’lööke. Lang het der Chrischtoph ihrne Schliche gwüßt uswäg z’gah. Aber ändlech isch es ne doch du grate.

		Di junge Lüt hei hinder em Rügge vo der stränge Frou Junkeri vo Wildegg underenand nes Gwett gmacht, weles vo ne der Landvogt vo Länzburg am erschte derzue bringi, uf sym Richterstuehl mit unglycher Ell z’mässe. Aber so liecht isch das nid gange. Grad juscht i d’Trülle het niemer begährt, und schwäri Bueße zalen isch o kei bsundere Schläck. Der Landvogt het gmerkt, was si wei, und drum het me sech druuf müesse gfaßt mache, daß er nid öppen us Galanterie ds Strafminimum würd awände. Si hei weiß der Gugger wie mängi Jagd i de Wälder vo der Vogtei Länzburg agstellt, und d’Jungmannschaft vo den aargauische Herresitze het mängs Pfund Bueße zalt, ohni daß es je glunge wäri, der Landvogt zu neren Ungrächtigkeit z’verleite. Daß er nen ufpasset het wie ne Häftlimacher, hei si wohl gmerkt, aber si hei der Fuchs doch vor em lätze Loch gsuecht.

		A mene schöne Morgen isch di luschtigi Gsellschaft 335 gäge Liebegg zue uszogen und uf em Wäg dür ds Stedtli Länzburg düre gritte. Der Landvogt het ihres Gschnäder scho vo wytem ghört gha und isch, grad wie sy Vatter sälig währed der Schlacht bi Wohleschwyl, uf der weschtleche Baschtion gläge. Si hei ne gseh und ihm zuegrüeft, er sölli mitcho, si welle der Liebegger ga schröpfe. Der Junker Chrischtoph het ne g’antwortet, si sölle de luege, daß si nid sälber gschröpft wärde.

		Wo si du wieder ga Wildegg zrügg cho sy, isch es amtlechs Schrybe vo der Landvogtei Länzburg dagläge, e Vorladung für di ganzi hüttigi Jagdgsellschaft, si sölle sech z’morndrisch z’mittag am halbi zwölfi vor em Landvogt cho verantworte wägen Überträttung vo de Chleidermandat. Jitz hei si enandere gägesytig gmuschteret und gseit, es nähm se wunder, was dä dert änen eigetlech z’muggle heigi. Es isch eso lang här gsi, sitdäm der Rat z’Bärn ds letschte Chleidermandat erla het, daß sech niemer meh rächt bsunne het, was eigetlech drin standi. Übermüetig isch me z’morndrisch in corpore ga Länzburg gritte. Exakt zur agsetzte Stund sy si i d’Amtsstube gfüehrt worde, alli parat, dem Landvogt usez’gä, wenn er sech sötti erloube, indiskreti Frage z’stelle. Der Junker Chrischtoph het se-n-äxpräß es Chehrli la warten und sech underdessen abgmüejt, e strängi Amtsmiene zstand z’bringe. Du isch er ynen und het würklech chuum chönne ds Lache verha, wo-n-er di ganzi luschtigi Gsellschaft bi-n-enandere gseh het; aber er het ta, wie wenn er se nid kennti, o denn no, wo der Grichtsschryber d’Pärsonalien abgläse het. Er het ne nüt gschänkt vo de Formalitäte; im Gägeteil, wenn ihm öppis Gschyds z’Sinn cho wär, 336 so hätt er no meh derzue ta. Nachhär het er dür e Schryber d’Chleidermandat la vorläsen und derwähret mit komischem Ärnscht di Vorgladene vo Chopf bis zu de Füeße gmuschteret. Chuum isch di Verläsung fertig gsi, so het er d’Tochter vom Obervogt z’Schränkebärg, d’Jumpfer Barbara Manuel, vüregrüeft und nere gseit: «Jumpfer Manuel, Eues Costüme isch scharmant und steit Ech gar wohl a; aber i mueß Ech druuf ufmerksam mache, daß es na der Meinung vo üsne gnädige Herre z’Bärn gar nid wohlaständig isch.»

		D’Jumpfer Manuel, e schön gwachseni Tochter mit sydig-blunde Haare, dunklen Ougsbrauen und läbige grauen Ouge, isch e chly rot worde, het aber ganz freimüetig gfragt, si möchti wüsse, was nid aständig sy sötti a ihrne Chleider.

		«Erschtens», het der Landvogt gseit, «sy Eui Oberermel gschlitzt, das isch expressis verbis verbotte, vowäge der Hoffart.» — D’Jumpfer Manuel het es dunkelbruuns Chleid gha, und us de Schlitzen a den Ermel het di wyßi Syde vo der Füetteri vüregugget.

		«Verzieht», mischlet sech jitz eine vo den Effinger dry, «Eue Schryber het ja sälber gschlitzti Ermel, Herr Landvogt!»

		«Was? — Wär erloubt sech...»

		«Ja, ja», rüefe jitz di andere, «lueget nume!»

		«Pardon», seit der Landvogt und gschouet ds verschlissene Gwändli vo sym Schryber, «das isch nid e Schlitz, das isch e Schranz.»

		«Nei, Herr Landvogt, das isch e Dreiangel na strängem Rächtsbegriff.»

		«Dir gseht nid heiter», git der Landvogt ume, «das wär de ne Fellade, wenn Der’s nid sub specie Schranz 337 weit la gälte.» Und zum Schryber seit er: «Dir söttet Ech schäme, so i d’Sitzung z’cho!»

		«Ghorsame Diener», seit der Schryber, «das tuen i o, Herr Landvogt, aber bis jitz het’s mer nüt ytreit.»

		«Also, das wär ds Erschte, Herr Landvogt», meint d’Jumpfer Barbara, «was wär de ds Zwöite?»

		«Ds Zwöite? — Hm. — Chömet e chly nächer! — Lueget, ds zwöite Delikt isch, daß das müglech isch.» Dermit het der Landvogt d’Hand vo der Barbara a syni Lippe gfüehrt und obehär dem Handgleich es Müntschi uf e schöne wyßen Arm vo der Delinquäntin drückt. Si het d’Hand so rääß zrügg zoge, wie wenn si se grad zu öppis weniger Artigem wetti bruuche. Aber ohni drob z’erchlüpfe, seit der Junker Landvogt: «D’Ermel sy na de Satzunge vom Chleidermandat z’churz, quod erat demonstrandum. — So» — dermit het er sech wieder uf sy Richterstuehl gsetzt und dem Schryber diktiert: «Die obbemeldte Jungfrau Barbara Manuel vor Zügen vermahnt, sich nach meiner gnädigen Herren Kleidermandat zu richten und sich fürderhin aller unziemlichen Hoffart zu müeßigen.»

		«Ja, isch das jitz alles?» fragt d’Barbara.

		«Nei», seit der Landvogt, «d’Houptsach chunnt erscht no.» — Dermit het er d’Türe hinder sym Stuehl ufta und di ganzi Gsellschaft yglade, übere z’cho. E herrleche Bratisduft isch i d’Amtsstube gströmt, so daß der Schryber no lang d’Nase hoch uuf gha het, wo scho d’Türe hinder em letschte Vor- und Ygladenen i ds Schloß gfallen isch. «Äbe», het er brummlet, «über d’Houptsach wird de keis Protokoll gfüehrt!»

		Däne, i der Äßstube, isch es luschtig zuegange. Der Junker Chrischtoph het syne Gäscht bi Spys und Trank 338 ds Zügnis abgnötiget, daß er grächt und korräkt verfahre sygi. Si hei ne gfragt, was es de für Straf gäbi, wenn ds glych Delikt no einisch vorchömi. «Das choschtet de Gäld!» — «Und ds drittemal?» — «Chefi.» — «Und ds viertmal?» — «Trülle.» Das het du es großes Hallo gä. Der Übermuet isch gwachse, und daß der Landvogt i ds Barbara verliebt isch gsi bis über d’Ohre, het es jedes chönne merke. Drum het se der Haber gstoche, das Spiel mit ihm z’trybe, bis er nümme wüssi, wo uus und wo ane.

		Uf em Heiwäg hei di einte gseit, dem Junker Chrischtoph syg’s de no sauft zuez’troue, daß er öpper vo nen i d’Trülle ließ setze, di andere hei’s nid welle gloube. Ds Barbara het im Grund vo sym Härzen e Tschuder gha. Wie mängisch het si ghört säge, amene Verliebte sygi alles zuez’troue! Aber la merke het di Chrott nüt. Si het im Gägeteil eire vo ihrne Fründinne gseit: «Wenn er’s bis zur Trülle trybt, so nimen i ne, sünsch wott i ne nid.» Und d’Spatze, wo uf em Burggibel vo Wildegg gsässe sy, hei das pär Äxtraposcht uf ds Schloß Länzburg treit.

		Es isch nid lang gange, so isch di ganzi Gsellschaft, ds Barbara im verbottene Rock, wieder um e Schloßbärg vo Länzburg ume gritte. Dasmal het’s der Schryber mit dem vernäjte «Fellade» gseh und dem Landvogt Azeig gmacht. Und der Räbme het’s o gseh und der Torwart het’s gseh, und alli drei hei gseit, i der Stadt heig me se-n-o gseh. Was het da der Junker Chrischtoph no welle? — Er het e neui Vorladung la ergah und no nes bessers z’Morgenässe la choche als ds erschtmal. — Dem Schryber het er es neus Chuttli la mache, und d’Frou Schrybere het der sälb Tag o nid 339 e lääre Chuchischaft gha. Der Torwart und der Räbme hei scho sünsch gsoffe. Me het se nid no müesse heiße.

		Füf Pfund Bueß het ds Barbara i d’Landvogteikasse müesse lege. Derfür het si bim Heiryten a ihrem Rythändschen es guldigs Armband agnäjt gfunden und es Zedeli derby; «verbottene Blöße z’decken». D’Jumpfer Manuel het niemerem nüt gseit; aber si isch uf em ganze Heiwäg gar stillvergnüegt gsi, so daß di andere gmeint hei, di füf Pfund, wo si drum gliechtet het, tüeje nere ds Härz bschwaare.

		Aber jitz — aber jitz! Der Gwunder het alli schier versprängt, öb ds Barbara ’s wärdi la druuf abcho, i d’Chefi z’müessen und ob der Landvogt ’s eso wyt wärdi trybe mit syr unerbittleche Grächtigkeit, und wie-n-er sech de würdi druszieh. Es het aber nid nume di junge Lüt wunder gnoh. I der ganze Gäged het me scho uf ihres Trybe g’achtet, und d’Burgersami vo Länzburg het hinder ihrne Felläde vüre glüüßlet, was gangi. Und di Wachsamkeit het ihre Lohn gfunde.

		Am nächschte große Märit, wo ds ganz Stedtli uf de Beine gsi isch, het der Landvogt e Gang ta uf e Roßmärit, für z’luege, ob nüt da wäri für ihn. Da müesse wieder d’Spatze vo Burg zu Burg gfloge sy, und der heiter Sunneschyn het uf allem g’glitzeret, was Glanz gha het, o i de schönen Ouge vo der übermüetige Juged. Juscht isch der Landvogt dür d’Houptgaß gange, vo allne Syten ehrerbietig g’grüeßt, da git’s im Märitgstüchel e Stockung, und grad vo dert här — alti Lüt hei sech no möge bsinne — wo Anno dreiefüfzgi ds Landvogts Muetter als jungi Tochter mit dem Baron d’Eclépens i di flüchtige Burelüt yne gritten isch, chunnt d’Cavalcade vo Wildegg cho z’ryte, so daß 340 d’Wyber ihn Märitchörb hei müesse dännezieh und d’Chinder heiße luege, daß si nid überrite wärde.

		Der Landvogt het gspürt, daß alli Ougen uf ihn grichtet sy, voll Erwartung, was jitz gscheh wärdi. Güggelrot isch er dagstande. Es het sech e Kreis vo Gwunderigen um ihn ume bildet. Natürlech isch z’mitts i der Cavalcaden inne ds Barbara mit sym verbottene Rock gritte, zum Glück für di ganzi Gsellschaft. Hätti nid ds charme vo ihrer luschtigen Erschynung dem Landvogt sy Zorn e chly dämpft, so hätt es e bösi Szene chönne gä. So aber het der Junker Chrischtoph, wie alli andere Lüt, dene Ryter Platz gmacht und isch uf ne Stägetritt gstande, für se vorby z’la. Si hei nen im Vorbyryte mit spöttische Blicke, aber mit allem schuldige Reschpäkt grüeßt. Der Landvogt hingäge het nume der Zeigfinger ufgha und gseit: «Jitz hört aber der Gspaß uuf, jitz bin i sälber Züge gsi!» Das isch meh uf d’Märitlüt berächnet gsi, wo hei sölle wüsse, daß ihre Landvogt ohni Rücksicht uf d’Pärson der Grichtsstab füehri.

		Di dritti Vorladung het nid lang uf sech la warte, und d’Audiänz het, wie si’s hei chönnen erwarte, dermit g’ändiget, daß di schöni Delinquäntin zu drei Tag Chefi verurteilt worden isch, und jitz het würklech der Gspaß ufghört. Es het sech zeigt, daß im Grund doch niemer dem Junker Chrischtoph e settigi Konsequänz zuetrouet het. Me het agfange nen als Spielverderber und Pedant verbrüele. I der gröschte Verlägeheit isch natürlech ds Barbara Manuel gsi. Bis jitze hei syni Eltere vom ganzen übermüetige Trybe mit dem Landvogt vo Länzburg nüt gwüßt; aber was jitze het sölle cho, isch nid liecht meh gsi z’verstecke. Was het me sölle 341 mache? Es isch vo Appelliere gredt worde; dermit wäri aber di ganzi Gschicht z’Bärn uscho, und derzue isch wenig Ussicht gsi, daß me dert Ghör fändi. Me het zu der Zyt z’Bärn Junker und Bättler i d’Chefi gleit, ohni sech lang z’bsinne. So het’s ds Ansähe vo der Obrigkeit welle, und das het i allem der Usschlag gä.

		Alles het mit dem Barbara Beduure gha, viel meh, als ihm lieb gsi isch. Alles het welle hälfe, alles ihm z’bescht rede. Und i däm ganzen Ufruehr isch es dagsässe wie di verfolgeti Uschuld. Di ganzi Gschicht het niemerem weniger Chummer gmacht als der Delinquäntin. So unagnähm nere d’Ussicht uf ds nächschte Zsämecho mit ihrnen Eltere gsi isch, so rüejig het si dem Usgang vo däm Handel etgäge gluegt. Ihre-n-isch es nid drum gsi, druus und dänne z’cho; ds einzige, was se wunder gnoh het, isch gsi, wie sech der Junker Chrischtoph wärdi druszieh. Si isch fescht etschlosse gsi, nid nahz’gä.

		So isch d’Sach gstande, wo plötzlech d’Nachricht ga Länzburg cho isch, d’Frou Kätheli Wendschatz sygi im Azug. Irged e gueti Seel het nere der ganz Handel hinderbracht, i der Meinung, si sölli mit ihrem Suhn cho reden und ne zum Verstand bringe. Das het der Junker Chrischtoph natürlech bald errate gha, und d’Reder vo der alte Willading-Gutsche hei no wyt änevür Burdlef g’gyret, wo der Junker Landvogt-Verwäser ufgsässen isch, für ga Schänkebärg z’ryte. Dert het er dem Vatter Manuel der ganz Handel aktemäßig brichtet und gseit, jitz chönn er nümme hindertsi, ohni ds Ansähe vo der Obrigkeit i Gfahr z’bringe...

		Der alt Manuel het ne nid la usrede; er isch in es fürchterlechs Mordiodonnerwätter usbroche, was das 342 afange hüttzutag für nen Ornig sygi bi de junge Lüte, er hätti gueti Luscht, z’Bärn ga z’chlage. Der Junker Chrischtoph isch so rüejig blibe, wie wenn es sech drum handleti, nes z’Nachtässe z’verabrede. Er well ihm nid dervor sy, z’appelliere; aber er wüßti en Uswäg, wo beidne chönnti agnähmer sy. Zerscht het der Herr Manuel ta, wie wenn er nüt vo däm ghört hätti; aber währeddäm er es tolls Gsatz wyter gschumpfe het, het er sech überleit, er möchti doch wüsse, was der Junker Wendschatz meini. Er het’s nid über sech bracht, na däm Uswäg z’Frage; aber er het i der Erwartung gschwige, daß ihm’s der Junker vo sälber sägi. Und so isch es cho.

		«I möcht Ech vorschla», het er gseit, «der Strafvollzug z’verschiebe bis na der Hochzyt.»

		«Bis na weler Hochzyt?» ruret der Herr Manuel.

		«Vo Euer Tochter.»

		Der Herr Manuel isch zum nächschte fauteuil trappet, het sech la dry fallen und der Junker agluegt, wie wenn er Hörner hätti. Dadruuf het der Chrischtoph Wendschatz grächnet und het mit der Antwort uf di stummi Frag, was das bedüte sölli, äxpräß no chly gwartet. Erscht wo der Herr Manuel no nes paarmal het der Chopf gschüttlet gha, wie wenn er sech fragti, öb eigetlech di ganzi Wält verrückt worde sygi, het sech der Junker neecher zuechegla, isch abgsässen und het sym erstuunete Kolleg vo Schänkebärg mit aller Unverfroreheit gseit, er müeßti sech wüescht trumpiere, wenn sy Tochter nid ganz gärn Landvögti vo Länzburg würdi.

		Da leit sech der Schänkebärger hinderen und macht es Gsicht, wie-n-er i sym Läbe no keis gmacht gha het. 343 Es het ungfähr welle säge: Dir heit mi für ne Narr gnoh und i Euch für ne dürsichtige, grade Ma; aber jitz hei mer is schynt’s beidi trumpiert. — Der Junker het das Gsicht gstudiert und sech gfragt, was druus wärde welli.

		Ändlech seit der Manuel: «Dir heit hinder mym Rüggen es verwäges Spiel tribe mit myr Tochter.»

		«Wenn öpper es verwäges Spiel tribe het», antwortet der Junker Chrischtoph mit ehrlechem Blick, «so isch es Eui Tochter sälber gsi, Herr Kollega, und juscht drum gfallt si mer so guet. Si und ihri Fründe hei mi welle fecke, und si söll Ech de sälber säge, öb i my Prob bstande heig oder nid. I bi nid d’Schuld, daß es so wyt cho isch, und, wie gseit, jitz weiß i kei besseren Uswäg meh; aber es dunkt mi, es wär ekei schlächte.»

		Der vorgschlagen Uswäg het ganz im versteckte dem Schänkebärger afa ylüüchte. «Ja nu», het er zletscht gseit, «i wirde hütt my Tochter vo Wildegg heireiche, und de wei mer de luege.»

		Mit däm Bscheid isch der Junker Chrischtoph hei gritte, und er söll gar nid suur dry gluegt ha, wo-n-er z’Länzburg acho isch.

		Weniger vergnüegt isch ds Gsicht gsi, wo ds Barbara Manuel ga Schänkebärg heibracht het. Aber zu syr Verwunderung het d’Strafpredig vom Papa ne merkwürdigi Dissonanz gha; es isch grad gsi, wie wenn er öppis sötti deklamieren und z’plätzewys nid rächt wyter wüßti. Wo-n-er du ändlech ganz bstochen isch und Gattig gmacht het, syr Tochter ds Muul o no welle z’gönne, da het si ganz hübscheli und höflech agfangen und gseit:

		«Es isch alles, wie Der säget, Papa, aber wüsset 344 Der: i ha gar nüt anders gmacht als dä Rock da treit, wo Dir sälber mir heit la mache. Wohär hätti mir sölle troume, daß er mi chönnti i d’Chefi bringe?»

		«Was hesch ihm nen aber o bruuchen under d’Nase ga z’ha, wenn du doch gwüßt hesch, daß er e settige Pedant isch?»

		«Ja lueget, i ha halt gmerkt, daß es ihm no so rächt isch; er hätti sech villicht sünsch nid gwüßt z’hälfe.»

		«So? Du hesch also doch gmerkt, uf was er’s het abgseh gha?»

		«Es isch nid schwär gsi, z’merke.»

		Dem Papa Manuel isch es Liecht ufgangen über sy Tochter. Es het ne duuret, daß er erscht jitz gmerkt het, wie guet si sech het gwüßt z’chehre, im Momänt, wo-n-er se het söllen us em Huus gä. Und wieder het er es Gsicht gmacht, wie no nie. Obenyne het er afa briegge, und undenyne het’s ne glächeret. Mit de Händ het er i syne Seck gsuecht und ändlech dem Barbara gseit: «Gang reich mer e Naselumpe!» Ds Barbara het ihm du sälber d’Ouge gwüscht, isch ihm um e Hals gfalle, und zletscht hei si d’Wehmuets- und d’Freudetränen i eis Lümpli briegget.

		Z’morndrisch het me ga Länzburg Bscheid gmacht: ja, also de gärn na der Hochzyt!

		Fascht zur glyche Zyt mit där Botschaft isch vo der andere Syte d’Frou Kätheli agrückt. O was isch das für ne Herrlechkeit gsi für se! Si isch ufgange wie nes ghabes Chüechli, wo si ihrem Suhn sys fyschtere Hei in es warms und heimeligs Näscht het chönne verwandle, und es het se dunkt, der Herbscht und d’Hochzyt syge da gsi wie im Schnuuß. Grad es großes Gheie het me nid gmacht mit der Hochzyt. Vo 345 Bärn isch niemer cho; aber d’Juged vo de Nachbarschlösser und o d’Burgersami vo Länzburg hei doch e guete Tag gha.

		Am Morgen aber na der Hochzyt het di jungi Frou Landvögti erklärt, jitz well si i d’Chefi. Da het der Junker Chrischtoph glachet und gseit, mit Rücksicht uf ds Wohlverhalte vo der Delinquäntin syg nere d’Straf i Gnaden erla. Aber er isch a di Lätzi cho. Heig er vor der Hochzyt nid welle nahgä, so gäb si jitzen o nid nah. «I ds Loch wott i und Punktum!»

		Der Junker het dänkt: Wart nume, mer wei luege, gäb wie lang! Er het d’Wyberchefi la zwägmachen und sy Frou dervor gfüehrt. «Isch es der Ärnscht?» — «Ärnscht oder nid», het si g’antwortet, «i ha mys Wort gä.» Dermit isch si uf e Strousack ga sitzen und het dänkt: dir will i der Pedant ustrybe! Der Landvogt het nid gwüßt, söll er lachen oder ufbegähre. Wo-n-er aber gseh het, daß si kei Wank tuet, het er di schwäri Eichetüren i ds Schloß drückt und isch gange. «Häb emel de nid Längizyti!» het er nere no dür ds vergitterete Guggloch ynegrüeft. Er het am Änd vom Gang no nes Chehrli gwartet. Druuf isch er no einisch ga ynegüggele, und wo si-n-ihm wieder abgwunke het, isch er halb ergerlech i d’Amtsstube gange. Er het probiert, öppis vo Gschäfte z’bsorge; aber natürlech het ihm nüt vo der Hand welle, und derzue het er d’Blicke vom Schryber uf sech gspürt, wo mit mene gräßleche Chatzejammer dagsässen isch und sech i de Haar gchrauet het. Für öppis z’tue, het der Junker Chrischtoph dem Schryber ds Manual us de Hände gnoh und derglyche ta, er suechi öppis drinne. Er hätti aber möge sueche, was er hätti welle, so wär er doch 346 geng wieder uf der Syte bhanget, wo’s gheiße het: «Jungfrau Barbara Manuel des Obervogts zu Schenkenberg Tochter usw.... wegen muetwilliger Überträttung M.G.HH. Kleidermandats vom..., tertio, mit drei Tagen Arrest bestraft. Straf aufgeschoben bis nach dieser fürwitzigen Jungfrau Hochzyt.» Der Junker het d’Fäderen ytünklet und ergerlech a Rand gschribe: «Wegen Wohlverhaltens der Delinquentin nach Verbüßung des erschten Tags erlassen.» Mit mene dicke Tolgg het er, ohni z’welle, di Verfüegung gsiglet. Nachhär isch er no einisch zur Chefi gangen und het syr Frou fyrlech kundta, daß ihri Haft ufghobe sygi. Aber d’Frou Barbara het wieder ekei Wank ta. Jitz het der Junker ds ärnschtem dermit afa rächne, daß sy Frou di drei Tag und drei Nächt well absitze. Mißmuetig het er d’Türe zuegschletzt und isch im ganze Schloß umegstürmt, bis ihm sy Muetter über e Wäg gloffen isch. Die isch nid übel verwunderet gsi, ihre Stöphi am Tag na syr Hochzyt i nere settige Verfassung z’finde. Zerscht het er nüt welle säge; aber uf d’Längi het er ihrem Gwunder nid chönne standhalte, und zletscht het er gar nüt derwider gha, daß d’Frou Kätheli ihri Überredungschünscht o no probieri. Die isch du mit ihrer ganze Majeschtät i d’Wyberchefi gruuschet und het mit ihrer Schwigertochter afa z’Bode stelle. Zerscht het si alles i Gspaß yne zoge, und wo si gmerkt het, daß si da dermit ganz lätz achunnt, het si du der Frou Barbara zuegredt, si söll ihre Ma nid lächerlech mache. Aber das isch alles an e Wand ane gredt gsi. Di jungi Frou het sech’s i Chopf ta gha, nid nahz’gä, und so het me se wieder alleini gla. Aber d’Frou Kätheli isch mit ihrer Wysheit no nid 347 am Hag gsi. Si geit zu ihrem Suhn und seit ihm, si welle se scho usebröuke, är sölli numen uf en Aben e luschtigi Gsellschaft ylade. Das het dem Chrischtoph yglüüchtet. Er het syni Lüt usgschickt, und wo d’Sunnen undergangen isch, isch e Schar vo heitere Gäscht i der Landvogtei versammlet gsi. Grad under de Fänschter vo de Chefene het men im Hof e Tisch deckt, und du isch mit Saitespiel und Bächerklang es großes Juheie losgange, währeddäm überobe d’Flädermüüs umenandere gschosse sy und d’Chuzen uf den alte Böum vor em Schloß di kuriosischte Tön vo sech gä hei. So isch es öppen e Stund lang gange, da isch undereinisch, wie ne Geischt us der Underwält use, d’Frou Barbara am Tisch erschine, het sech, ohni uf ds Hallo vo de Geschte z’lose, näben ihre Ma gsetzt und gueti Miene zum böse Spiel gmacht. Albeneinisch hei sech di Beide wieder ufzoge. D’Frou Barbara het zu ihrem Ma gseit: «Gäll, Dir het’s gwohlet?» Und är het nere g’antwortet: «Ähä, gäll, wenn i der Rigel gstoße hätti! Hesch de di gförchtet vor de Chuze?» — «Nei», het si gseit und glachet, «vor de Nachtigalle.» Und d’Frou Kätheli het ihre Suhn ablinzlet, für ihm z’säge: «Gäll, wenn i scho nid Landvogt bi, so verstanden i mi doch no chly uf d’Lüt!»





Sechstes Kapitel




		Das Plätzli, wo me sys Gück gfunde het, blybt eim syr Läbtig lieb, aber es wird eim dert gärn e chly truurig z’Muet, wil me weiß, daß es schöns Erläbnis nie ganz glych umechunnt. So isch es der Frou Kätheli z’Länzburg unde gange. Es isch nere mängisch gsi, si gseji ihre Ma i syr Chraft und Schönheit ume, bald i de Stube, bald im Hof, bald stattlech zu Pfärd uf em Burgwäg. Si het ds junge Paar la mache; si hei so wenig als müglech vo nere sölle merke. Nume so vo wytem het si sech a ihrem junge Glück gweidet. Und so isch si mängisch halbi Tage lang under mene Boum, später i mene stillen Eggeli vom Wohnhuus gsässen und het i längschtes vergangene Tage gläbt. Geng und geng wieder het si ihri Fäde gspunne vo de Zyte vom Burechrieg bis i d’Gägewart. Wie ne Wägmacher het si ne Schnuer gspannet — d’Gsinnung vom Oberscht Wendschatz — und gstudiert, ob si und ihri Sühn der Schnuer nah gange sygen und wie wyt si no vom Ziel syge. «Vom Ziel?» het si sech mängisch gfragt, d’Handarbeit i d’Schoß gleit und mit ihrne schöne, glänzigen Ougen i ds Lääre gluegt. Si hätti niemerem chönne mit Worte säge, was eigetlech das Ziel sygi. Es isch d’Fueßspur vo ihrem Ma gsi, und di Spur — das het si gwüßt, wie me numen öppis cha wüsse — die isch amene guete Stärn nache gange. Wohi? — Fraget mi nid! Aber i mueß o derthi und d’Sühn vom Oberscht o. O wenn i nume chönnt! Löjt mi! Löjt mi! — So sy ihri Gedanke gfloge, wie dür ne dunkelblaui Nacht.

		349 Wenn der Chrischtoph oder sy Frou öppeneinisch gmerkt hei, daß si truurig isch, hei si gfragt: «Mama, was fählt Ech?» Aber d’Frou Kätheli het nie welle der Name ha, daß nere-n-öppis fähli. Si het’s ungärn gha, wenn me nere-n-agseh het, daß si truurig isch, het’s usgredt und sech zwunge heiter z’sy. Und so het me se zletscht nümme gfragt. Lätzge gmacht het si de Junge sälte. Der junge Frou het si gueti Rät gä für ds Huswäsen und dem Suhn, wenn er byschtet het über di böse Lüt, öppe gseit: «Du muesch se näh wie Chinder. — Dänk nume geng a d’Spure, wo du hinderlasch; es trappet mänge drin, du weisch es nid.»

		So hei si zsämen e stille Winter passiert. Nume z’gschwind isch der Früehlig agrückt mit der neuen Amtsbsatzig, und si hei müesse ds Schloß ruume, für dem neue Landvogt Platz z’mache. D’Frou Kätheli isch mit ihrer Schwigertochter voruus greiset, für afange ds Huus a der alte Judegaß für ds junge ménage ga yz’richte, währed der Junker no het müesse z’Länzburg blybe, für d’Sach z’übergä. Di beide Froue hei der stille Hoffnung gläbt, der Chrischtoph wärdi jitz definitiv als Landvogt bestätiget; aber är sälber het wohl gwüßt, daß da einschtwyle nüt druus wärdi. Er het di alti bärnischi Staatsornig i ihrer ganze spartanische Strängi und Herti z’gspüren übercho. Jitz, wo-n-er d’Bedingunge für d’Übernahm vo menen Amt erfüllt hätti, isch er juscht grad uf ds Pflaschter cho. Es sy Lüt gnue gsi, wo-n-ihm’s mißgönnt hei, daß er ga Länzburg gschickt worden isch und gfunde hei, es sygi eigetlech nid ganz mit rächte Dinge zuegange. Und jitzen isch me gschwind parat gsi, us däm churze Provisorium Konsequänze z’zieh, die nume für 350 definitivi Verhältnis gulte hei. Länzburg isch e Vogtei erschter Klaß gsi, und ds Gsetz het bstimmt, daß, wär ne Vogtei erschter Klaß einisch gha heigi, acht Jahr lang kei Aspruch heigi uf nes Amt und zum zwöitemal nid es Amt erschter Klaß dörfi prätendiere. Das het me jitze vorbracht, für emel ei Prätendänt für Länzburg uf d’Syte z’schaffe. Dem Junker Chrischtoph syni Fründe hei lang chönne säge, das gälti nid, er sygi ja gar nid Landvogt gsi; der Junker isch regelrächt zwüsche Stuehl und Bank cho, und das grad im Ougeblick, wo-n-er d’Ykünft vo menen Amt grad am beschte hätti chönne bruuche. So het er gar nid rächt gwüßt, was er jitz de z’Bärn söll astelle. Er het sech Arbeit gmacht, wo-n-er öppe chönne het; aber abträglech isch das nid gsi. Es het sech nume drum chönne handle, Kenntnis z’sammlen und sech i alles ynez’arbeite, damit er einisch descht meh Aspruch heigi, wenn sech wieder e Glägeheit sötti biete, für nes Amt z’prätendiere. Der Chrischtoph Wendschatz isch i allem gruusam sorgfältig gsi, und me het ne bi der Regierung meh und meh glehrt schätze. Aber, was het ihm das alles gnützt, wenn nid ds nötige Gfell no derzue cho isch? Der letscht Etscheid bi der Amtsbsatzig het geng d’Ballotte gä, und mit dere het der Junker Chrischtoph nid Glück gha. Es isch e bösi Sach, wenn me den Umtriebe vo syne Gägner meh als einisch mueß underlige; wenn aber es paar Jahr hinderenandere ds Los oder d’Ballotte gägen e junge tatchräftige Möntsch etscheidet, so isch das no viel schwärer z’ertrage. Und grad der Junker Chrischtoph, däm me vo Chindsbeinen uuf geng het gseit gha, me müessi alles us Gottes Hand anäh, isch das Mißgschick bsunders 351 hert acho. Grad wie synerzyt der Berchtold, het er sech im stille gfragt, mit was er sech eigetlech versündiget heigi, daß ihm nüt meh welli grate.

		Underdessen isch er mit syr Frou nid alleini blibe. Schon es Jahr na der Hochzyt het sech es Buebli ygstellt, wo me zum Andänken a Großvatter Bernhard touft het. Und zum erschte Chind sy wyteri cho. Wohl het der Erschtgebore sym Vatter über mänge Verdruß und mängi ödi Stund wägghulfe, aber zuglych mit de Hoffnunge sy o d’Sorgen i ds vätterleche Härz ynegschliche. Nid daß me sech um ds täglech Brot hert hätti müesse plage — me het dennzumal eifach gläbt und d’Sach schier vergäbe gha — aber us de Chinder hätti doch öppis sölle wärde, und der Junker Chrischtoph hätti nid müesse sy wie anderi Möntsche, wenn er nid alben einisch dänkt hätti, es sygi doch o schwär z’verstah, daß e chinderlose Brueder z’Hünigen usse chönni sitze, wo Saches gnue sygen und Arbeit gnue, währed är sälber mit syr wachsende Familie z’Bärn uf em Pflaschter sygi und nüt verdieni als syni 8 Chronen im Jahr vom Große Rat.

		Über mängs übere hei dem Chrischtoph syni Chinder, ohni’s z’wüssen, e Brügg bouet. Es isch allimal e große Jubel gsi, wenn der Unggle Berchtold ga Bärn cho isch. Da het me de albe chehrium dörfen uf ds Roß sitze — d’Großmuetter und der Chrischtoph hei keini Roß meh gha — und gwöhnlech het der Ungglen irged öppis Guets vo Hünige mitbracht. Im Früehlig het me’s schier nid mögen erwarte, bis der Unggle di Größere mit use gnoh het. Das isch de albe der Himmel uf Ärde gsi. Da het me de chönne ryten und fahren und i Schüüren und Spycher sech umetrybe, choslen und 352 dräckele; bald isch me mit dem Schloß-Fritz öppe hi gange, bald mit dem Jeger i Wald, bald het’s i der Mühli öppis gä z’luege, bald i der Schmitte. Niemer het ein mit Lehre plaget. Der Unggle het ein la mache, und d’Tante Louise isch gar grüüslech e liebi gsi und het so lächerlech Bärndütsch gredt, daß me nid het chönne höre se mache z’erzelle. Mit Vorliebi het si Gschichten us der Bibel erzellt, und da isch es de erscht rächt luschtig gsi, wenn si Böck gschosse het. Me het emel o dörfe lache. Und wenn d’Tanten am Abe vor em Yschlafe mit de Chinder bättet het, so isch es nen allimal gsi, wie wenn e lybhaftigen Ängel näb em Bett stüendi. D’Mama het me ja natürlech no lieber gha; aber si isch en ungeduldigi Wärchadere gsi, und uf ne Brätsch meh oder weniger isch’s nere nid acho. Si sälber het große Reschpäkt gha für d’Tante Louise und het se-n-o schier für nes höchers Wäsen agluegt. So hei nöue di Chinder nie nüt z’merken übercho, daß zwüsche Hünigen und Bärn öppis nid wär, wie-n-es sötti.

		Aber einisch, wo der Chrischtoph mit sym eltischte Bueb, dem Berni, a mene schöne, rächt heiße Summertag über Schloßwyl ga Hünige gwanderet isch, het’s dem Berni e chly afa gnuege, und da fragt er: «Papa, warum müesse mir eigetlech geng z’Fueß gah? Der Unggle Berchtold cha geng ryte!» —

		«E, was mieche mir o mit mene Roß?» seit der Chrischtoph. «Lue, dert änen isch d’Chilche vo Höchstette, jitz sy mer de bald z’Hünige.» Stoubig, müed und durschtig sy Vatter und Suhn z’Hünigen agrückt, und d’Tante Louise het nen under de schattige Böum vom Garte z’trinken ufgstellt, bis der Unggle Berchtold 353 heicho isch. Da isch dem Berni wieder ufgfalle, wie unglych bi beide Brüeder ’s doch heige. Wie ne Potentat isch der Unggle Berchtold uf sym stattleche Roß dür d’Allee yne cho z’ryte. Er het nume nid bruuche ds Muul ufz’tue, so isch schon e Chnächt da gsi und het dem Junker Wendschatz ds Roß abgnoh und uf syni ordres gwartet. Und der Papa isch de verschwitzt und stoubig uf em Gartebank gsässen und het eso na nüt usgseh.

		Natürlech het’s der Berni nid bha; er het dem Chnächt und dem Roß nache müesse zum Stall, und wil d’Sunnenuhr am Schloß kei Lärme gmacht het und der erscht Durscht isch gstillet gsi, so isch es zimlech lang gange, bis sech der Bueb wieder zuechegla het. Hätt er aber gwüßt, was er z’ghören überchömi, so wär er no länger im Stall oder i der Mühli blibe. Wo-n-er um en Egge cho isch, und sech wieder het welle zuechela, het der Papa juscht mit der Fuuscht uf e Tisch ghouen und mit chräbsrotem Gsicht uf en Ungglen ygredt, währeddäm dä sech uf sym Stuehl ganz hinderegla, uf d’Syten use gluegt und mit der Hand sym Brueder abgwunke het, wie wenn er wetti säge: Gib mer doch nid öppis eso a! Wo der Papa sy Satz fertig gha het, isch der Unggle Berchtold über e Tisch yne glägen und het gseit: «Das isch eifach es lächerlechs Gchnorz und e Pedanterie!»

		D’Tante Louise isch, sobald si der Berni het gseh cho, ufgstande, het ne bi der Hand gnoh und isch mit ihm i ds Huus yne. Me müessi di Herre la brichte, es sygi nid so bös gmeint, wie ’s usgseji, si wärde sech de scho wieder verstah. Der Berni het scho mängisch Herre ghöre politisieren und sech nüt druus gmacht; 354 aber hütt het er ds Gfüehl gha, der Unggle Berchtold lachi sy Papa uus, und das het ihm e furchtbare Stich i sys junge Härz gä, und derzue het ’s ne dunkt, d’Tante Louise sägi, es sygi nid so bös gmeint, wil si juscht der gägeteilig Ydruck heigi.

		Bim Ässen isch es du wieder viel fridlecher zuegange, und am Abe, wo si ume hei sy, hei sech di beide Brüeder ungfähr glych bhüetet, wie anderimal o; aber der Papa Chrischtoph isch uf em Heiwäg eitönig blibe, und der Berni het ihm der Erger no lang agmerkt. Und jitz het sech der Berni g’achtet, daß nöue geng öppis e chly Giechtigs drinne gsi isch, wenn der Papa und der Unggle Berchtold zsäme gredt hei. Wenn er ds Ohr derfür gha hätti, so hätt er’s scho früecher chönne merke.

		Das Mal isch es zwüsche dene Beidne losgange, wil der Berchtold sech luschtig gmacht het über di Herre Regänte z’Bärn inne, wie si Angscht heige vor de Pietischte. D’Ufnahm vo de französische Flüchtlinge het i ds religiöse Läbe vom Bärnervolk e früsche Zug bracht gha, wo männiglech dervo profitiert het; aber was Lüt gsi sy vo chly myschtische Neigunge, so hei die, wie-n-es gar nid anders müglech gsi isch, afa gspüre, wie wenig eigetlech d’Landeschilche mit ihrer Gsetzlechkeit ihne bieti. Si hei sech zu Konventiklen afa zsämetue, und nid lang isch es gange, so hei d’Pfarrherre das etdeckt und drüber bim Konvänt Bschwärd gfüehrt. D’Regierung het nüt eso uf em Strich gha als Bewegunge, wo sech hinder ihrem Rügge bildet hei, syge si de politischer, religiöser oder anderer Art gsi. Sobald men öppis eso gmerkt het, isch me drüber härgfallen und het di gfährdeti Staats-raison ghörig i 355 Schutz gnoh. Das isch i de Begriffe vo der Zyt gläge, und wenn me weiß, wie liecht alli separatischtische Bewegunge zletscht zum Bösen usgschlage hei, so het villicht di bärnischi Regierung nid emal so unrächt gha. Da dervo isch der Junker Chrischtoph fescht überzügt gsi, und wil er d’Verhältnis gnau gkennt het, so isch er o nie i Verlägeheit gsi um Argumänt zur Verteidigung vo der Regierung. Sy Brueder hingägen isch dür sy Läbesfüehrung zu nere freieren Uffassung cho, het jedem sy Freiheit und sys Rächt g’gönnt und grad, wie einisch sy Vatter, sech liecht gstoßen am vätterlech stränge Regimänt vo dene Herre z’Bärn. Het är sälber oder eine vo syne Hüniger öppis vo däm Polizeiregimänt z’gspüren übercho, so het er grad ds Füür im Dach gha, und isch ihm öppe grad sy Brueder oder en andere Ratsherr über e Wäg gloffe, so isch er über dä härgfallen und het los gä: «Lue jitze, was si wieder gchalchet hei, z’Bärn a der Schütti! — E Herrjere, was isch das wieder für nes Gchnorz! Hei si jitz wieder einen erwütscht ob mene Majeschtätsverbräche!» Und so wyters. Mängisch het er öppis rächt gha; aber i de meischte Fällen isch sys Urteil us der Luft griffe gsi, wil er kei Yblick gha het i wahre Sachverhalt. Glägeheit het’s gnue gä zu settigen Uftritte; scho allei d’Sittemandat, wo-n-är sälber im Uftrag vo der Obrigkeit het müesse hälfe düresetze, sy dem Junker Berchtold e Dorn im Oug gsi.

		Di Usfäll vo sym Brueder hei der Chrischtoph Wendschatz um so meh g’ergeret, wil es ihm sowieso nid liecht gsi isch, sech drüber wägz’setze, daß der Berchtold da usse z’Hünige so viel freier na synen Ideale het chönne schalten und walten als är, wo i syr 356 Gwüssehaftigkeit sech nie öppis vergä het und sys höchschte Ziel drinne gseh het, trotz allem erlittene Mißgschick und Unrächt, der allertreuischt Diener vo der Obrigkeit z’sy. «Bhüet is!» het er einisch i so mene Dischput zu sym Brueder gseit, «du muesch nid meine, üsereine gseht o heiter; aber me mueß mit de Lüt und mit de Verhältnisse rächne, wie si sy; es wär öppe der Regierung o chumlicher, wenn si d’Sach vo der liechtere Syte chönnti näh.»

		Der Berchtold het de albe gseit, sy Stiefbrueder sygi wohl guet; e settigi Hundstreui syge di Herre Regänte z’Bärn inne nid wärt. Der Chrischtoph het frylech o mängisch ds Glyche dänkt; aber er het’s vor em Hüniger nid la gälten und gseit, är folgi sym Gwüssen und nid de Lüt. Daß juscht der Berchtold, wo doch d’Schuld isch gsi a sym Päch — hätti der Chrischtoph ds sältmal e Frou gha, wo-n-ihm d’Protektion vom Herr Daxelhofer alli Türen ufta het, wär er jitz anders dranne gsi — nid meh Achtung gha het für sy gwüssehafti Treui, isch ihm tief z’Härze gange.

		Was der Meinungsverschideheit vo dene beide Brüeder am meischte Giechtigi gä het, isch das gsi, daß der Berchtold sech öppis druuf zguet ta het, i de Spure vom Oberscht Wendschatz z’sy, und dem Chrischtoph bi mänger Glägeheit um d’Nase gribe het, är heigi sy Vatter nid begriffen und standi juscht grad im Lager vo dene, wo der Oberscht nid heigi möge lyde. Der hertischt Stoß het er ihm einisch gä, wo-n-er ihm i so mene Wortgfächt härebängglet het: «Dir isch emel der Stärn vo Buebebärg o no nid ufgange!»

		Was mit däm het sölle gseit sy, het der Chrischtoph 357 wohl gwüßt, me het öppe mängisch gnue dervo gredt, was der Oberscht sälig drunder verstande heigi. Aber no meh het der Chrischtoph druus chönnen errate. Z’Hünige het natürlech numen öpper dörfe regiere, wo sträng i de Spure vom Oberscht gangen isch, und wil der Berchtold gfunde het, sy Brueder sygi uf em lätze Trom, so het’s nume zwo Müglechkeite gä; entweder der jung Berni het sech vom Unggle Berchtold aparti la erzieh für Hünige, oder er het uf Hünige müesse verzichte. So het’s usgseh, und der Chrischtoph het das furchtbar übel ufgnoh. Er het kei Grund gseh, warum er sech vo sym Stiefbrueder sötti la brichte. Er het sy Eltischte grad descht feschter a sech zogen und dem Yfluß vom Berchtold gluegt z’wehre. «Mira mach er mit Hünige, was er well», het er zur Frou Kätheli gseit, wo si-n-ihm het welle zuerede, «aber my Bueb isch myne!»

		D’Frou Kätheli het schwär glitten under däm Ufride. Es het se dunkt, es well und well nere nid grate mit dem Vermächtnis vo ihrem Ma. Je länger descht weniger het si begriffe, warum är so früech heigi müsse stärbe, wenn’s doch ihre nid sölli gä sy, usz’richte, was er zu syne Läbzyte gsuecht het. Si isch nid di erschti und nid di letschti gsi, wo grau worden isch, bevor si begriffe het, daß me settigs gar nid söll welle begryfe.

		Bi allem het es d’Frou Kätheli de geng no dunkt, di beide Brüeder syge gar nid so wyt usenandere, wie si sälber meine. Der ganz Underschied sygi eifach dä, daß der eint d’Sach vo wytem aluegi, der ander vo naachem. Drum het si aber o d’Hoffnung nid ufgä, zletscht doch alles wieder i ds G’reis z’bringe. Das het 358 si i stille Stunde geng und geng wieder dem liebe Gott vorgleit. Si het sech so da dra gwanet und so ihre Troscht da drinne gfunde, daß si mit jedem Jahr meh i ihrer Härzeseinsamkeit und Stilli daheim gsi isch und der Wält um sech ume geng meh sech etfrömdet het. Eigetlech isch si üsserlech nienemeh rächt daheim gsi. Isch si z’Hünige gsi, so het si geng a Chrischtoph müesse dänken und syni Chinder, und isch si z’Bärn gsi, so sy ihri Gedanke geng ga Hünige gfloge. Mängisch het es se dunkt, ds Lied vo der Louise würdi o für si passe «Etranger sur la terre».

		Aber, wo’s e Glägeheit gä het, zuechez’stah für ihri Chinder, da isch si unermüedlech gsi. Bi jeder Amtsbsatzig, wo der Chrischtoph sech für öppis gmäldet het, isch si dasumegsprungen und het der Herr Daxelhofer und anderi Lüt uf d’Bei gjagt und het bättet und gsorget und, wenn’s chrumm gangen isch, tröschtet und wieder ufgchlepft. Si isch fascht meh bi der Sach gsi als der Chrischtoph sälber. Und z’Hünigen isch si o geng no bi allem uuf und nache gsi.

		Ändlech, ändlech, na länge, schwäre Jahre, het sech der Horizont wieder e chly ufta. Es isch e neui Amtsbsatzig im Azug gsi. Und es het Gattig gmacht, dasmal sötte d’chances wieder e chly besser sy. Öppis het ds Härz vo der Frou Kätheli ganz bsunders zum Chlopfe bracht: Länzburg isch wieder frei gsi, und öpper het gseit, daß der Chrischtoph di Vogtei kenni, chönnt ihm e chlyne Vorsprung gä. Und anderi hei underdesse zuegä gha, me heig ihm’s früecher nid nätt gmacht und er verdieneti, daß er wieder einisch uf ne rächte Poschte chäm.

		Der Tag vo der Amtsbsatzig isch e wahri Marter gsi 359 für jede Prätendent. I de Ratsverhandlungen isch scho im Gwöhnlechen alles so umständlech und längfädig vor sech gange, daß me’s albe schier nid het mögen abwarte, gschwyge de, wenn eine so ne Wahlverhandlung über sech het müesse la ergah.

		Es isch der erscht Donnschtig im Maie gsi, d’Sunne het luschtig dür di schöne Wappeschyben i di großi Ratsstube gschinen und mängem vo dene Herren im schwarze habit, wo ihri Plätz sy cho sueche, Längizyti gmacht, für e chly i ds Grüenen use. Aber hütt isch nid mänge Ratsherr z’Bärn gsi, wo nid amene prätendierende Fründ oder Verwandte zlieb absoluti hätti müsse derby sy. So isch di höchi gwölbti Stube nah-ti-nah ganz schwarz worde. Mänge het nid rächt uf ds Gschwätz vo sym Nachbar möge lose, wil er i der Ratshälfti, wo vis-à-vis gsässen isch, no d’Gsichter gmuschteret und nachegrächnet het, wär für disen und wär für dä stimme wärdi.

		Wo der Schultheiß mit de Ratsbedienten yne cho und zwüsche beidne Hälftene düre fyrlech zum Thronsässel vüre gangen isch, het ds Gsürm ufghört. Di Herre Seckelmeischter, die vom Chlyne Rat, d’Venner und der Großweibel sy a ihrne Plätze gsi, und du isch d’Sitzung eröffnet worde. Der Junker Chrischtoph het’s dunkt, es gang en Ewigkeit, bis d’Landvogtei Länzburg zur Verhandlung cho isch. Im Vorbricht isch gseit worde, wär alles prätendieri, du het’s gheiße, di füf Herre Prätendenten und ihri Verwandten im Rat söllen usträtte. E stattlechi Zahl het uf das hi use müesse, und währeddäm sech da di füf Sippschaften im Vorsaal mit gääler Höflechkeit i d’Bänk de Wänd nah teilt hei, isch der Räschte vom Rat mit Stächvogelougen 360 erläse worde, ob nid öppe no ne Vetter vo mene Prätendent dinne blibe sygi.

		Nachhär het me bi verschlossene Türen afa ballottiere. Uf mene Tischli sy füf Urne mit de Näme vo de Prätendente gstande. Der ganz Rat isch, eine hinder em anderen, am Großweibel vorby marschiert, und dä het jedem Ratsherr es Chügeli i d’Hand gä. Das het men i di einti oder anderi Urne gworfe, und nachhär het der Großweibel under de Blicke vom Rat Chügeli für Chügeli us den Urnen in e Sack la falle, und jede het mitzellt, Druuf isch afange dä Prätendent, wo di wenigschte Stimme gmacht het, mit syne Verwandten ynegrüeft worde. Und de isch der zwöit Wahlgang mit vier Prätendente cho. Jedesmal, wenn der Weibel under der Türen erschinen isch, für wieder e Prätendent cho ynez’rüefe, hei dusse chly weniger Härz gchlopfet, die aber descht herter, bis der Namen use gsi isch. Füf, vier, drei — jitz isch der Chrischtoph Wendschatz no mit mene jüngere Kolleg dusse blibe, wo vil Fründe dinne gha het. Und wie sech d’Stimme vo dene wärde teile, wo mit dem dritten Usgschoubete wieder yne sy, het me nid gwüßt. So isch jitze d’Spannung uf ds Üsserschte cho. Es het ein dunkt, di Verhandlung da inne well nid höre. Me het se ghört loufe, du het me der Großweibel ghört zelle — zelle — zelle. Du het’s e Lärme gä, wie nes Ruuschen und es allgmeins Gsürm. — Schritte. — D’Türe geit uuf. Dasmal chunnt der Großweibel sälber use. — Er wirft dem Chrischtoph e fründleche Blick zue — gottlob! Er heißt alli ynecho, und du isch dem Junker Chrischtoph fyrlech verchündet worde, daß ihm der Rat d’Landvogtei Länzburg avertroui.

		361 Das isch sit Jahre der schönscht Tag gsi i der Familie Wendschatz, bsunders aber für d’Frou Kätheli. Es isch nere ganz eige z’Muet worden ob der Freudebotschaft. Daß se nes glücklechs Gschick juscht wieder mit Länzburg verbindi, het i ihri Freud no ne ganz bsunderi Stimmung ynebracht, si hätti emel nid chönne säge was; aber ds Gfüehl, daß es tagi, het ihres Gmüet mit mene Friden erfüllt, wo si scho lang nümme so gspürt het. Frylech, ei Chummer isch si o jitze nid los worde. Wie hei sech jitze di beide Stiefbrüeder söllen ussöhne, wenn der eint z’Hünige blibe, der ander i ds Aargau abe cho isch?

		Nid lang na der Amtsbsatzig vo sibezächehundertundzwölfi sy a menen Abe der Berchtold, sy Frou und d’Frou Kätheli z’Hünigen am z’Nachtässe gsi, da verfärbt sech undereinisch der Junker, steit vom Tisch uuf und geit a ds Fänschter.

		«Was git’s?» frage di beide Frouen erschrocke.

		«Lueget dert!» seit der Junker, und, ohni ne no nächer z’säge, was er gseh heigi, geit er mit läbige Schritte dür e Gang uus, für uf der andere Syte vom Schloß zum Fänschter uus z’luege. Si hei gseh, daß uf em Ballebüehl es mächtigs Füür uflället, und sy dem Junker nachegloffe, für z’frage, was das bedüti. Scho ganz im Täber chunnt er zrügg und seit: «Dert äne brönne si o scho, das sy d’Chuzefüür. ’s git Chrieg! Das isch ds Ufgebott!»

		«Myn Gott im Himmel!» seit d’Frou Kätheli. Ihre-n-isch es heiß und chalt dür alli Glider grunne. Si het a dä Tag müesse dänke vor sächsefüfzig Jahre, wo der Oberscht sälig ds Ufgebott übercho het für e Vilmerge-Chrieg. D’Nacht isch nere wieder vor der Seel gstande, 362 wo d’Chrisegglen abbrönnt isch, der Abschied vom Oberscht und alles, alles, was ds sältmal über Hünigen und syni Bewohner ergangen isch. Es het se dunkt, si ghöri der Töldi briegge — ach! dä groß stattlech Ma, wo jitz zum Huet griffe het und mit gleitige Schritte der Stäge zuegangen isch! Es halbs Jahrhundert isch derzwüsche glägen und doch alles wieder so läbig worde, wie wenn’s geschter gsi wär. Für ds Berchtolds Frou isch es no nid so lang här gsi, daß Chrieg, Mord und Brand under ihrnen Ouge sech abgspilt hei. Jitz het si etdeckt, wie stark si sech drauf verla gha het, i mene Fridesland z’wohne. Het jitz sogar hiehäre ds Chriegsgspänscht der Wäg gfunde? Si het nid gwüßt, um was es sech handlet, nume das isch vo Bärn uus bis zu ihre ruuchbar worde, daß es wieder um ne Stryt zwüsche Katholischen und Reformierte z’tüe sygi. Das het se ja o ds Wahrschynlechschten und ds Natürlechschte dunkt. Scho het si zwar a Flucht und Verfolgung dänkt... Aber si het sech nid der Furcht ergä. I ihrem Härz isch si scho wieder losgrissen und reisfertig gsi, ihri Blicken und Gedanke hei sech i Himmel ufe verlore.

		Der Junker isch dem Bärg zuegloffe, gäge Hütligen ufe, für dür ds Land ab z’luege. Er het nid uf d’Lüt geachtet, wo under de Stroudecher vürecho sy und i größeren oder chlynere Kuppele d’Händ verworfe hei. Nid emal die het er gschine z’achte, wo gwunderig hinder ihm här der Bärg uuf trappet sy. Fyschter und still isch der Wald vor ihm gläge. D’Matten und d’Ächer sy nah-ti-nah im Nachtschatte versunke, und uf em Urselle-Moos unden isch e dünne Näbel uschlüssig zwüsche de Turbehütte gschwumme. Atelos isch 363 der Junker Houpme vor Hütligen us em Wald vürecho, und richtig! Am Bälpbärg änen und uf em Gurte hei d’Füürzeiche gflimmeret. Und wyter oben am Bärg het er zwüsche de Tanne düre d’Füür uf der Falkeflueh gseh und uf em Gurnigel äne. Es isch keis Lüftli gange, so daß me ds Sturmglüt vo Dießbach, vo Wiftrech, vo Münsigen und vo Höchstetten übere ghört het. Es isch öppis unsäglech Uheimeligs Gruusigs i der Luft gläge. Der Berchtold het ja i junge Jahre mängs eso gseh und ghört; aber nie het’s ne so übernoh wie a däm Abe. — Ja, jitz het’s drum syr Heimet gulte, sym fridleche schöne Vatterland, wo-n-er so grüüslech dranne ghanget het, und um ne Chrieg under Eidsgenossen isch es z’tüe gsi. Jammervoll hei d’Gloggen us der nächtleche Tiefi ufe gwimmeret. Aber wie wenn si vo allem nüt wüßte, hei zu Höupte vom Junker Wendschatz di silberige Stärne glüüchtet, so fridlech und glychlig.

		I ds Junkers Bruscht isch o nes Füür ufgange. Hälluuf het’s glället, daß es ne dunkt het, es müeß ihm am ganze Lyb vürebräche. — Jitze, jitz ändlech isch d’Stund cho, wo-n-er syr Läbtig druuf het passet gha, Glägeheit, für sys Vatterland Lyb und Läbe härz’gä. «Jitz sölle si’s erfahre, öb öppis vom Vatter i mer steckt! Jitz will i nen umschnalle, sy Däge», het er zue sech sälber gseit.

		Erscht wo-n-er wieder der Bärg ab gangen und gäge ds Schloß zue cho isch, isch ihm z’Sinn cho, daß er nümmen allei sygi und nid ohni wyters ds Rächt heigi, sys Läbe ga uf ds Spiel z’setze. No bevor ne di große blauen Ouge mit ängschtleche Fragen agluegt hei, het er sech mit der Hand a d’Stirne griffen und sech gfragt, 364 öb’s de o Gottes Wille sy chönn, daß di armi Fron na nes paar glückleche Jahre scho wieder allei und frömd i der Wält sölli stah. Da sy d’Liebi zu syr Läbesgfährti und sy Härzeswunsch, bis zum Üsserschte sech als der Suhn vom Oberscht Wendschatz usz’wyse, i syr Seel so hert anenandere grate, daß er vor der Hustüren isch blybe stah und i ds Fyschteren yne gluegt het, wie wenn er öppis Verlores sueche würdi.

		So hei ne d’Lüt gfunde, wo sech zum Schloß zueche gla hei und z’kuppelewys dasumetrappet sy, für z’vernäh, was eigetlech o los sygi.

		Wie us mene Troum erwachet, seit er: «Ja, es isch eso; d’Chuze brönnen uf allne Bärge, si lüte Sturm, es geit los.» Nah-ti-nah het men us ihm use bracht, was er gwüßt het. Viel isch es nid gsi. Aber si hei doch emel vernoh, daß es gägen Abt vo St. Galle gangi, wil er di proteschtantische Gmeinden im Toggeburg kujonieri und mit dem Cheiser es Bündnis gschlosse heigi. D’Tagsatzung z’Bade heig alles ta, für der Fride z’rette, aber offebar syg’s nid grate. Er heigi nid dänkt, daß es so wyt chämi; aber jitz wüß me’s.

		Mit Ungeduld het der Junker dä Ufschluß gä. Ihm sy ganz anderi Sachen im Sinn gläge. Vor allem uus het er jitz welle drüber i ds reine cho, was är sälber mache sölli und was er syr Frou söll säge.

		Di beide Froue hei im Saal oben uf ne gwartet, und jedi het sech uf ihri Art Gedanke gmacht. Ds Berchtolds Frou het i der sicheren Erwartung, daß si abermals wärdi müesse flieh, überleit, was si well alegen und mitnäh. D’Frou Kätheli hingäge het sech gfragt, ob der Berchtold trotz syne dreiesächzig Jahren ächt no wärdi müessen usrücke. Der Gedanke, daß das heimelig, 365 fridlech Wäse z’Hünige wieder sötti gstört wärde, daß es ihrer Schwigertochter chönnti ergah wie ihre sälber, isch nere furchtbar gsi, und doch — und doch het es se de wieder dunkt, es wär schön... si het nid gwagt, ’s usz’dänke; aber i ihrer Bruscht hei der Gruusen und e gewüssi heiligi, stolzi Freud mitenandere grunge. Si het sech vorgnoh nüt z’säge, wenn er heichömi. Är het sölle frei blyben i sym Etschluß. Geng und geng wieder sy ihri Gedanken i di alti Zyt, vom Suhn uf ihre Ma zrügg gsprunge. Und zwüschenyne het si natürlech a die z’Länzburg müesse dänke, wo jitze grad z’mitts i ds Chriegstryben ynegrate sy.

		Da ghört me Schritte. Der Junker chunnt dür e Gang vüren und — steit under der Türe. Mit stumme Fragen i den Ouge grüeße ne di beide Froue. — Was wird er säge? Was wird er mache? Di Jungi het’s nid geachtet; aber der Frou Kätheli isch es ungsuecht i d’Ouge gfalle, daß bim Ynecho vom Junker Berchtold e Luftzug d’Fahnen a der Wand grüehrt het.

		Ja, da isch er gstande, exakt wie vor mene halbe Jahrhundert sy Vatter, nume mit dem Underschied, daß der Suhn jitze viel elter usgseh het als ds sältmal der Oberscht. Mit dem glyche sichere Schritt isch er jitzen a di hinderi Wand und het dert der Däge vom Oberscht Wendschatz abegnoh. Wie mit nere bsundere Liebi und Sorgfalt het er ne vor sech ane gha und ne mit glänzigen Ougen agluegt. Und no göb me Zyt gha het, z’frage, was das gä sölli, het er di blanki Waffen us der Scheide zoge gha und ds Liecht vo der Öllampe druffe la spile. Aber jitzen isch o scho sy Frou hert vor ihm gstande, het sy Arm mitsamt dem Dägen uf d’Syte gstoße, ihri Hand um sy Hals gleit und ne mit 366 menen abgrundtiefe Blick i syni Ouge gfragt, was das bedüte sölli. Der Junker het sy Arm frei gmacht und syr Frou, währed er se mit der lingge Hand fescht a sech zoge het, mit mene liechte Lufthieb zeigt, wie guet er di Waffe no im Griff heigi. Währeddäm i der Frou Kätheli e stolzi Satisfaktion alli andere Gfüehl meh und meh überwunde het, sy jitze der Frou Louise d’Träne cho z’schieße. Si het der Junker schier chrampfhaft umarmet und ihm gseit, är wärdi doch nid welle mit dem junge Volk i ds Fäld zieh. Si het ihm’s nid welle gloube, wo-n-er g’antwortet het, wenn er jitze nid mitgieng, so blib sys ganze Läbe numen e halbi Sach. Uf die Glägeheit heig er ja syr Läbtig ghoffet, und wenn nüt anders als sys Alter ihm im Wäg standi, so brächt er’s nid über sys Gwüsse, daheim z’blybe. Wahr syg’s ja scho, daß d’Chriegfüehrung und d’Waffe stark g’änderet heige, sitdäm är sy Lehrzyt i Frankrych gmacht heigi. Aber eis bhalti sy Wärt zu allne Zyten und under jeder Taktik: der Mannsmuet und d’Freudigkeit, sech für sys Vatterland härz’gä.

		«Et moi?» het d’Frou Louise uf das hi gfragt. Und der Junker het d’Antwort dadruuf nid so gschwind gfunde. Es isch ihm zwider gsi, syr Frou zuez’rede, jitz sygi der Ougeblick cho, wo si chönni zeige, was si als tapferi Chrischtin imstand sygi härz’gä für di andere. Und doch het er uf das müessen abziele, wo-n-er nere mit aller nötigen Umständlechkeit erklärt het, warum er dranne hangi, mit i Chrieg z’gah. Ihri Tränen und ihre Jammer hei ihm tief i ds Härz gschnitte, aber si hei sy Etschluß nid möge hinderha, und sy Feschtigkeit het der Frou nah-ti-nah der Muet zu wyterem Ahalte gnoh.

		367 Es isch längschtes Mitternacht vorby gsi, wo d’Frou Louise ändlech totmüed der erscht Schlaf gfunde het, und no mängisch isch si erwachet und het sech plaget, für ihre Chummer z’überwinde. Aber wo der Morgen abrochen isch und me scho bim erschte Sunneschyn vo allne Syte jungi Mannschaft het gseh arücke, da het di tapferi Frou ds schwärschten o scho überwunden und der fescht Etschluß gfasset gha, si welli ihrem Ma nid länger widerstah.

		Wenigi Stunde später isch der Berchtold Wendschatz mit anderen Offizier us der wyteren Umgäged vor mene große Huufe vo junge Burebursche der Bollholzstutz uuf gritte, und ds Gsurr vo de Trummle het geng no neui Lüt zuechezoge. Grad bsunders chriegerisch het dä Zug eigetlech nid usgseh. Waffe hei di wenigschte treit — die het me ja de z’Bärn sölle fasse — aber es isch nid eine derby gsi, wo nid sy Proviant, halbi Chäse, Schwynigs und Brot, mit sech gschleipft hätti. Mänge het sünsch no allerlei über e Buggel ghänkt gha, wo-n-ihm ds Müetti mitgä het, daß er’s besser mögi usgstah.

		Z’Bärn isch scho di ganzi Stadt voll Volk gsi. Z’tuusedewys sy si um ds Züüghuus umegstanden und ghocket, hei brichtet und gjohlet und ihre Proviant süferli afa verzehre, währeddäm d’Offizier organisiert und gmuschteret hei. Fähnli um Fähnli isch i Züüghuushof gfüehrt und bewaffnet worde, und gägen Abe het me scho de Regimänter chönnen ihri provisorische Standquartier awyse.

		Vo allne Syte sy Roß und Wägen ynebracht worde; me het Gspann zsämegstellt, schwäri Stück und Fäldkanone vürezogen und mit Munition versorget. Churz, 368 es isch es Läben und e Verchehr gsi, wie me ne villicht z’Bärn no gar nie vorhär gseh het.

		D’Kommandostelle vo de Regimänter, Bataillon und Kompagniee sy zwar scho i der Frideszyt bsetzt gsi; aber men isch einewäg froh gsi über jeden Offizier, jung oder alt, wo d’Sturmglogge sünscht no hei zuechegrüeft gha. Me het dennzumal no kei organisierte Generalstab gha und keis Kommissariat, und drum het es jitz no mänge wichtige Poschte gä z’bsetze. Der Houpme Wendschatz isch der Generalität attaschiert worden und het bald alli Händ voll z’tüe gha, so daß er erscht na nes paar Tage wieder ga Hünigen use chönne het, für syne Lüte ga z’säge, wie-n-es standi. Er het no mänge Kamerad vo sym alte Regimänt z’Bärn gfunde. Wenn zur Zyt, wo der Oberscht Stuppa sech z’Bärn umetribe het, e Teil vo de regierende Herre der Meinung gsi isch, es sygi guet, wenn rächt viel jungi Bärner i frömde Dienscht gange, damit men einisch im Notfall e ghörige Stamm vo chriegserfahrene Lüte heigi, so het ne ds Jahr zwölfi vollkomme rächt gä.

		Währed i de nächschte Wuche d’Hülfsvölker us em Waadtland und sogar vo Gänf här z’Bärn agrückt sy, het me schon es erschts Corps chönnen abschicke, wo mit de Zürcher zsäme het söllen im Toggeburg yrücke. Aber o im Aargau unden isch druuflos grüschtet worde, und der Landvogt Wendschatz het alli Händ voll z’tüe gha, für di wichtigen Ufgabe z’löse, wo ihm als dem Befählshaber uf der wichtigen Operationsbasis vo Länzburg zuegfalle sy. Di Katholische hei di Freien Ämter bsetzt und sy also scho nach vor de Tore vo Länzburg gstande.

		369 Wo der Junker wieder ga Hünige zrüggcho isch, het er di beide Froue reisfertig gfunde. Si hei mitenand usgmacht gha, si welle ga Länzburg. D’Frou Kätheli isch i Sorge gsi um d’Familie vom Chrischtoph und het gmeint; si chönnti z’Länzburg vo Nutze sy. So wenigschtes het si der Frou Louise gseit. I Wahrheit aber isch es öppis ganz anders gsi — si hätti nid chönne säge was — was se mit großer innerer Gwalt ga Länzburg abe zoge het. ’S isch nere-n-eifach gsi, si müeß jitz derthi. Und ihri Schwigertochter het nid minder dranne ghanget; ihre-n-isch i dene Tage je länger descht schwärer uf ds Härz gfalle, was me nere-n-us em Läbe vo der Frou Kätheli het erzellt gha. Vom Junker het si sech mit keier Gwalt welle la trenne. Was hätti si no söllen i der Wält, wenn ihre Ma ds Schicksal vo sym Vatter — und das isch ihm ja offekundig im Sinn gläge — hätti sölle teile? Frylech, was si de uf em Chriegsschouplatz hätti sölle, wenn ihre Ma vor em Find würdi blybe, das het si erscht rächt nid gwüßt. Aber so wyt het si gar nid dänkt, si isch am Etschluß blybe stah, daß si sech vom Junker um kei Prys welli la trenne.

		Und doch het der Houpme Wendschatz düregsetzt, daß si nen allei hei la reise. Me müessi doch zerscht wüsse, het er ne gseit, wodüre sech di Sach zieji und ob es überhoupt müglech sygi, ga Länzburg abe z’cho. Mit großer Müej hei sech di beide Froue dry ergä, vorläufig z’Hünige z’blybe.

		Der Junker Berchtold isch mit der Generalität usgrückt und het trotz syne graue Haare der Fäldzug mitgmacht bis zur Kapitulation vo Bade.

		Jitz het’s du gheiße, di katholischen Ort welle nahgä, 370 und es het eso d’Gattig gmacht, wahr z’sy, daß sech di bärnischi Regierung het la verleite, je der viert Ma für d’Ärntarbeit hei z’la. Ds Bärner-Heer het änds Brachmonet sys Lager bi Muri ufgschlage mit nere Vorwacht a der Sinserbrügg, und uf das hi hei Luzärn und Uri mit de Bärner Fride gmacht.

		Da isch der Junker Berchtold zu sym Brueder uf ds Schloß Länzburg ga löue. Er het d’Chriegsstrapaze bis dahi mit syr chärnhafte Gsundheit guet überwunde; aber meh als einisch het ihm der Tod uf d’Achsle gchlopfet und ne gmacht nachez’dänken über d’Spure, wo-n-är wärdi hinderla. Er isch wie us mene Troum erwachet und het, nadäm sy Härzeswunsch, uf em Schlachtfäld sy Vatterlandsliebi z’besigle, nid erfüllt worden isch, mit ufrichtigem Härz Gott danket, daß es eso gange sygi. Wenn er z’grächtem nachedänkt het, so het er sech doch müessen ygstah, daß er no gar mängs i ds reine z’bringe heigi. Bsunders glücklech isch er drüber gsi, daß es ihm erspart bliben isch, sy liebi Frou einsam i der Wält müesse zrügg z’la. Was nen aber währed dem ganze Fäldzug schier no meh plaget het, das isch der Vorwurf gsi, er heigi mit sym Stiefbrueder no nid z’grächtem Fride gmacht. Wenn er ja o gwüßt het, daß na sym Tod Hünigen einisch vo sälber a d’Chinder vo sym Brueder wärdi falle, so het er sech doch müesse säge, es wäri größer und schöner, wenn es dür sy usdrückleche Wille gschäch, und derzue wäri de villicht d’Müglechkeit gwunne, daß er sälber no sy Erb chönnti na syne Gedanken uf d’Spure vom Oberscht Wendschatz leite. Aber er het wohl gwüßt, daß der Chrischtoph sech nid liecht derzue würdi etschließe, 371 sy Eltischte sym Yfluß völlig z’überla; das wär dem Landvogt vo Länzburg e Demüetigung gsi, i die-n-er sech nid liecht gschickt hätti.

		So alt der Berchtold gsi isch und so guet er gwüßt het, was er wott, wär’s ihm jitz doch es Bedürfnis gsi, no einisch mit syr Stiefmuetter über di Sach z’rede. Wär ussert ihre hätti so guet begriffe, uf was es hie achömi?

		Es het ganz dernah usgseh, wie wenn der Fäldzug im Sand würdi verloufe, bsunders sitdäm der Separatfride mit de Luzärner zstand cho isch. Und so het der Junker Berchtold uf sy Fuuscht hi dene Froue z’Hünige la Bscheid mache, wenn nen öppis dranne ligi, ga Länzburg abe z’cho, so wär’s jitz der Momänt. Der Chrischtoph isch gar nid erbouet gsi dervo, wo-n-er vernoh het, daß si chöme. Und nid viel het gfählt, so wäre di beide Brüeder dadrüber vo neuem uneis worde.

		Es isch Zyt gsi, daß d’Frou Kätheli agrückt isch. Ihri müetterlechi Autorität, ihri wyße Haar hei um se-n-ume Fride befole.

		Di beide Stiefbrüeder hei under eim Dach gwohnt und sy doch nid zsämecho. Der Landvogt isch völlig ufgangen i syr Arbeit und het sech nid geniert, ’s la z’merke, daß es ihm uf d’Närve gä het, Lüt um sech ume z’gseh, wo sech zu allem meh als di nötigi Zyt nähmen und ganz ring füfi löje la grad sy. Was doch dä Berchtold stundelang het chönnen uf de Baschtionen umetrappe, dasumehocken und stuune! Derby het der Landvogt wohl gmerkt, daß sy Muetter und der Berchtold viel zsäme z’brichte hei, währeddäm är chuum no d’Zyt gfunde het zum Ässen und Schlafe. Dem Chrieg twägen isch alles i Hinderlig cho, und no 372 geng het me nid gwüßt, wo’s use wott, ob eigetlech der Fride gälte söll oder nid.

		Ja, der Berchtold het mängs gha z’brichte mit syr Muetter, oder me würdi villicht besser säge, si mit ihm. Wo-n-är nere syni Plän und syni Sorgen avertrouet het, het d’Frou Kätheli d’Sach gschine ganz vo der heitere Syte z’näh. «Weisch», het si gseit, «i begryfe di ganz guet. Es isch wahr, du schlasch dym Vatter meh nah als der Chrischtoph. Der Oberscht Wendschatz het geng gseit, er welli lieber dusse blyben und allei dür ds Läbe gah, als öppis ha z’sägen im Staat, wenn er sech de uf syr Überzügung öppis müeßti vergä. Und so het er’s o ghalte bis zu sym Tod. Aber lue, es isch sithär doch o chly anders worde z’Bärn.»

		Da het der Berchtold der Chopf gschüttlet. «Und wenn’s hundertmal anders worde wär, das blybt sech doch geng glych», het er gseit, «daß die, wo regiere, mit anderen Ouge luegen als die, wo dusse stande.»

		«Ja», fahrt d’Frou Kätheli furt, «aber der guet Wäg geit zwüsche düre. Gloub mer nume, wenn dy Vatter umechäm, er würdi uf de Stockzähnde lache wäge syne beide Sühn, wenn er gsäch, wie jede vo euch beide meint, är syg uf em rächte Trom, i syne Spure, und jede meint, der ander sygi lätz brichtet. Mi dunkt’s — und das sieg är ganz sicher o — ds Wahre sygi, beides z’verbinde. Der Underschied isch nienehalb so groß. Dir weit beidi ds Glyche; aber du luegsch vo wytem, der Chrischtoph vo naachem. Ds Beschte wär, wenn eine zerscht lehrti d’Sach vo wytem aluegen und de mit dem wyte Blick z’mitts i d’Sach ynegieng und drinne so treu arbeiteti wie der Chrischtoph. Was hätti ds Vatterland dervo, wenn di Wytsichtigen alli absyts 373 blibe? Z’mitts drinne sy, wie wenn me vorusse wär, das isch d’Chunscht. D’Hand am Pflueg, aber der Chopf graduuf und jeden Ougeblick parat, z’gah. — Dir syd beidi z’alt, für ech no z’ändere, und i begährti’s gar nid; aber wenn dir jitze chönntet eis wärde, der jung Bernhard däwäg uf ds rächte Trom z’tue, de, dunkt’s mi, wär mys Läbe nid vergäbe gsi und eues o nid und dem Oberscht Wendschatz sys nid. Da wett i de säge, der Stärn vo Buebebärg sygi ufgange, und de chönnt i de mit heiterem Gmüet stärbe.»

		«Mama», seit der Berchtold, «a mir söll’s nid fähle. Da heit Der my Hand druuf. Jitz nimen i der letscht Alouf. I gange ne jitz sälber ga reiche, der Bernhard.»

		Ds Landvogts Eltischten isch als Lütenant bi der Armee z’Muri gstande, erscht achtzächejährig, und e Spränzel, aber gsund und voll Muet und Yfer für di gueti Sach.

		Der Blick, wo d’Frou Kätheli dem Berchtold uf sy Etschluß hi gä het, isch ihm wie ne Liechtschyn gsi. Chuum het er d’Nacht mögen abwarte.

		I aller Früechi isch er z’morndrisch — ’s isch Jakobstag gsi — vo Länzburg abgritte, gäge Muri zue. Es het di vorige Tag düre viel grägnet gha, d’Wääge sy schlächt gsi, und der Bünz nah sy z’plätzewys d’Matten under Wasser gsi; aber hütt het ds Gwülk ändlech d’Sunne wieder düregla, und es isch guet gsi z’ryte.

		Der Junker Berchtold het sech underwägs überleit, wie-n-er’s well agryfe, was er sech vorgnoh het. Er het der jung Bernhard einisch z’grächtem welle brichte, was der Wunsch vo sym Großvatter gsi sygi, er het ihm welle der Chnopf ufdrücken und ihm der Wäg zeige, ne lehre vo wytem luege, ohni ds guete Byspiel z’verachte, 374 wo-n-er a der große Pflichttreui vo sym Vatter gha het. I syne Gedanken isch der Pfarrer Gryph wieder uftouchet, und währed dem Junker sys Roß i glychligem Trab ds Bünztal uuf gangen isch, het är sälber mängs wieder düregläbt, wo wyt, wyt hinder ihm glägen isch. Und wenn er so zrügg gluegt het, so isch es ihm vorcho, er sygi eigetlech vo Chindsbeinen a geng meh oder minder frömd i der Wält, geng e chly einsam z’mitts under de Lüte gsi, und wär weiß, ob er nid meh usgrichtet hätti, wenn...

		«Halt!» seit sech da der Junker. Der Galopp vo mene Ryter het ne gstört, wo-n-ihm etgägecho isch. — Es isch e Draguner vo der Armee gsi.

		«Was git’s? — Wo uus so hurti?» rüeft er däm Ma zue, und der Draguner pariert sys Roß. Ganz vor em Aten antwortet er dem Junker. «Si chöme wieder, si hi der Fride broche. Geschter hi si üsi Vorwacht a der Sinserbrügg überfauen, u jitz chöme si über e Lindebärg yhen uf Länzburg z’dorf. I söu’s yhe ga säge.»

		«Und de üsi z’Muri obe? Was mache de die?»

		«Si chöme derdürab, uf... wie hi si jitz scho gsiit, uf Viubr...»

		«Uf Vilmergen, öppe?»

		«Ja prezis.»

		«So, so! Nu, so gang du wyters, uf Länzburg!»

		Dermit sy di beide Ryter usenandere gstobe, beidi i der Angscht, si chönnte z’spät cho.

		Churz vor Wohle gseht der Junker e großi Truppemasse vor em Lindebärg düren uf Vilmerge zue marschiere. I breite Reie hei d’Bajonnet i der Sunne g’glitzeret. Und bald het men o di rote Chittlen und di wyße Hose vo der Bärner Infanterie chönnen erchenne. 375 Am Lindebärg sy Streifrotte dasume g’graagget, und zwüsche de hert ufgschlossene Bataillon sy si uf der Straß mit de Fäldstücke gfahre. Rytergschwader sy rächts ab langsam dür weichi Ächer und Matte gritte, hei sech a mene dickverwachsene Grabe gstouet, und Ryter um Ryter isch drin verschwunde, für änenache wieder vürez’cho. — «Was söll jitz das vorstelle?» het sech der Junker gfragt, «e Flanggemarsch dem Find vor der Nase düre!» Änet dem Grabe syn es paar Ryter uf nes Hübeli ufe gsprängt und hei dert Halt gmacht. Das het d’Generalität müesse sy. Der Junker isch Wohle zue gsprängt, für dert no über d’Brügg z’cho, bevor der Find se-n-i de Hände heig. Wo-n-er gäge Vilmerge zue choh isch, sy grad di letschte Bärner Kompagniee vom Lindebärg här vor em Dorf düren i d’Äbeni use marschiert. Da blitzet’s ob Vilmerge. Wyßi Rouchwulke balle sech uuf, und grad druuf rollet der Donner vo de Luzärner Kanonen über ds Dorf wäg. Di ganzi Bärner Armee het sech uf em Rückzug i mehreri Kolonnen ufglöst gha und isch hinder em Gstrüpp, wo der Grabe bis zum Eichwald a der Bünz versteckt het, verschwunde gsi.

		Aber jitz isch es am Lindebärg obe läbig worde. Es sy o dert Stück ufgfahre, und der Junker het sech nümme Zyt gnoh, über Vilmerge ga z’chehre. Dert, vo vori d’Ryterei düren isch, isch er uf e Grabe zuegritten und glücklech derdür cho. Wo-n-er änevür ufechunnt, gseht er der ganz lingg Flügel vo de Bärner i Schlachtornig vor sech; di einzelne Bataillon hei grad ygschwänkt, d’Artillerie isch vor d’Front zoge worde, und d’Ryterei isch hinder em dritte Träffe düren 376 uf e lingge Flügel use gritte. Es isch alles in allem es prachtvolls Manöver gsi.

		Der Junker Berchtold het für en Ougeblick vergässe gha, daß er eigetlech sy neveu het welle cho sueche. Dä het natürlech jitz o anders z’tüe gha als sym Unggle z’lose. Und der Junker het sy Ufgab o uf em Schlachtfäld gsuecht. Er rytet das Hübeli uuf zur Generalität, findet dert der Oberbefählshaber Tscharner, der Generalmajor Manuel und der alt Herr Früschig. Denen isch er grad rächt cho, für ne z’hälfe, di ganzi Schlachtreie no einisch zrügg z’dirigiere. Der rächt Flügel under em General de Sacconay het sech gäge Dintiken ufe zogen und isch scho wyter zrügg gsi.

		Wie uf em Exerzierplatz isch jitz di ganzi Armee no um nes paar Büchseschütz zrügg i der Richtung gäge ds Maiegrüen. Was si dermit welle hei, isch richtig o gscheh. D’Urschwyzer und d’Länder, wo mit mene Huufen Italiäner der rächt Flügel vo der katholischen Armee formiert hei, sy de Bärner mit großem Brüel nachecho, dür e Graben und dür en Eichwald, und hei, sobald ihres Gschütz nache gsi isch, ds Füür eröffnet.

		«Hööi!» het’s us de Reie vo de Bärner geantwortet, wo di erschte Kanonechuglen über ihri Chöpf wäg gsumset sy. «Weit der se de dahingere ga ufläse, he?» Und bsunders e guet Ufgleite het de vorderschte Länder zuebrüelet: «Dir müesset ds Muul nid so wyt ufschryße, me gseht ech ja ds Bätziwasser im Magen umegluntsche!»

		Aber der Humor isch nen uf beidne Syte bald usgange. Scho di zwöiti Ladig vo der katholischen Artillerie isch besser zielet gsi und het i de Reie vo de Bärner Wuet und Schräcken agrichtet. Salven um Salve 377 het jitz gchrachet, und d’Offizier hei Müej gha, ihri Mannschaft z’hinderha, daß si nid probiert, ds Füür z’underloufe, für der Find vo Hand ga z’näh. Wo du aber ds Füürgfächt d’Sach nid rächt het welle zum Etscheid bringe, isch der Agriff befole worde. Und jitz het me’s de Bärner nid zwöimal bruuche z’säge. Mit gsänkte Chöpf sy si, ds Bajonnet vorgstreckt, i breitem Sturmlouf druuflos. Am Waldsoum het’s e churzi Stockung gä. Hie sy di letschte Schüß gfalle, und du het sech alles in e fürchterlechi Schlegleten und Stächeten ufglöst. D’Länder sy us der Ornig graten und zletscht Hals über Chopf dür en Eichwald dervogstobe, ohni dra z’dänke, daß si derhinder grad i d’Überschwemmung vo der Bünz und i d’Sümpf yne rönne, Dert sy si huufeswys erschlage worden oder ertrunke.

		Und jitz het es sech zeigt, daß d’Bärner im Usland nid nume ds Fächten und ds Schieße glehrt hei, sondere no ganz anderi Sache. Us Reih und Glied use cho, hei si sech derhinder gmacht, den Erschlagene d’Seck z’erläse. Und derby isch di ganzi Ornig verlore gange, Di einte hei plünderet, di andere hei d’Verfolgung furtgsetzt, sy i di andere Bataillon ynegloffen und hei d’Unornig i alles yne treit. Vergäbes hei d’Offizier ufbegährt und ihri Lüt zsämegrüeft; es het ne nid welle grate. Erscht wo der Houpme Wendschatz mit anderen Offizier isch cho az’ryten und mit gwaltiger Stimm dür e Wald uus grüeft het: «Zrück! Zrück! — Si syn is im Rügge», hei die, wo nid scho z’wyt ewäg gsi sy, sech zuechegla und sy ungheißen a Waldrand zrügg gloffe. Dert hei si du frylech gseh, was es gä het. Währeddäm der lingg Flügel sy Agriff gmacht het, sy d’Luzärner mit Übermacht vom Bärg uf Dintiken abe gstürmt und 378 hei der rächt Flügel, wo sech nienemeh het chönnen alähne, gäge Händschike zue zrügg gworfe. Derby isch der General Tscharner erschosse worde. Der General de Sacconay het zwo Chuglen i der Achsle gha; dem Generalmajor vo Diesbach isch der eint Arm verschmätteret worde. De Bärner isch der Schräcken i d’Glider gfahre, und mängen Aberglöubische het gmeint, für Bärn sygi z’Vilmerge nüt anders als Unglück z’reiche. Vo allne Syte sy si gäge Händschike zue gflohe.

		Da her der alt General Früschig der Oberbefähl übernoh und isch z’mitts i d’Lüt yne gritten und het linggs und rächts aghalte: «Manne, Manne! Wasch isch das? — Vorwärts! Dert isch der Find. Bärner, wo syd der? — Vergässet nid, was der euem Name schuldig syd, euem Vatterland, euem Gloube!» Aber er isch fascht mitsamt synen Adjutanten i d’Flucht grisse worde. «Weit der eue Füehrer im Stich la?» het er ne zuegrüeft. «Wär het der Muet, mit mer z’cho?»

		Der Houpme Wendschatz het’s ghört und isch gäge Huufen agritte, für sech e Wäg zu sym General z’bahne. Da gseht er sy junge neveu, der Bernhard, wie-n-er sech mit grimmig verzogenem Gsicht gäge di Fliehende stemmt und se heißt umchehre. Aber er het nid möge gcho; er isch nidergstoße worden und im Gstüchel verschwunde. Der Junker trybt sys Roß gäge dä Punkt zue, wo-n-er nen us em Oug verlore het, und wo sech der Chnöuel e chly löst, gseht er nen am Bode lige, offebar verwundet und usserstand, wieder ufz’stah. A allne Haare het’s der Junker zoge, ihm ga ufz’hälfen und nen i Sicherheit z’bringe; aber jitz isch öppis anders uf em Spiel gstande. Gschej mit ihm und 379 mit Hünige, was well! E Sporrehieb, und der Houpme Wendschatz isch näb em General gsi und ohni umez’luege dem Find etgägegritte.

		Uf eismal gseht men o der General de Sacconay wieder zu Pfärd. Mit blankem Däge het er sech dür di zsämeballete Kompagniee düreg’arbeitet und se findwärts tribe. Es paar unerschrockeni Offizier hei underdesse wieder en Abteilung i Reih und Glied chönne bringe. Si hei alli Tamboure zsämegjagt, wo nen under d’Ouge cho sy. Und jitz isch Sturm gschlage worde. Di chlyni rangierti Truppen isch mit gsänktem Bajonnet und lutem Schlachtruef vorgrückt. Bald hei sech anderi agschlosse, und bald isch di erschüttereti bärnischi Armee mit feschtem Schritt i ihrer ganze Breiti wieder uf e Find losmarschiert. De Luzärner isch das so unerwartet cho, daß si sy blybe stah und nid gwüßt hei, was si wei. Da chrache wieder bärnischi Salve. Hunderti vo Katholische wälze sech i ihrem Bluet. Und jitz chunnt vom lingge Flügel här no di bärnischi Kavallerie i wildem Alouf. Schuumversprützt chöme Roß und Ryter wie nes Sturmwätter derhär, i di uschlüssigi Masse vo de Luzärner. I fürchterlechem Ufprall falle Soldaten und Roß überenandere. Chölbe chrache, Säbel und Bajonnet klirre. Was nid vo Waffe troffen isch, wird vo de Roß erschlage, wo verwundet im Acher ligen und mit allne Huefen um sech houe. Aber scho jage di unversehrte Ryter wyters, der Chlumpe vom Luzärner Fueßvolk löst sech uuf. Mit tuusedstimmigem Schlachtruef chunnt di bärnischi Masse derhär. Es git kei Halt meh. A de verlassene Fäldstück vo der katholischen Armee vorby geit’s uf Vilmerge zue und no wyt drüberuus.

		380 Erscht uf der Höchi ob Sarmestorf het me verschnuufet. Und da erscht het me sech Zyt gnoh, z’luege, wär no da sygi und wär sys Läbe heig müesse la. Der Junker Berchtold, bis jitz geng a der Syte vom General Früschig, het erscht jitz sech chönnen uf d’Suechi mache nam junge Bernhard. Na vilem Hin- und Härryten ändlech het er ne gfunde; z’mitts uf em bluetige Langelefäld isch er a mene Grabe gsässen und het sy rächte Fueß ohni Schueh und Strumpf i ds sumpfige Wasser gstreckt. E Chugle het ihm ds Grischp dürschlage gha. Der Junker Berchtold isch abgsprunge, näbe sym neveu und Erb niedergehnöuet und het nen i der erschte Freud a ds Härz drückt. Du het er ihm der Fueß so guet wie müglech verbunden und ihm i Sattel ghulfe. Und du het er ds Pfärd sorgsam am Zügel gfüehrt. Der Bernhard het sech mit beidne Händen am Sattelchnopf gha, und so sy si langsam gäge Händschike zue. Wo si zwüsche vielnen andere Verwundete bim Horner um e Waldegge cho sy, hei juscht di alte Kanone vom Schloß Länzburg abe der Siegesgrueß donneret. Schuß um Schuß het vo der Oschtbaschtion abe dem Land der Sieg vo de Bärner verchündet. — Wie schön und mächtig isch d’silhouette vo der alte Burg, wo i ds Junkers Läbe so viel het gha z’bedüte, vor em guldigen Abedhimmel dagläge!

		Dert oben isch näbe der landvögtleche Familie d’Frou Kätheli gsässen und het mit verklärte Blicken uf d’Straß abe gluegt. Jede Ryter, jede Wage, alles, was da unde vom Schlachtfäld här cho isch, het si gmuschteret. Gseit het si nüt.

		Dä Offizier, wo ne junge Ma uf sym Roß derhär gfüehrt het, isch scho nach am Schloßbärg gsi, wo si 381 ne dobe hei mögen erchenne. «Da chöme si.» — «Das sy se.» — «Der Berchtold füehrt nen uf sym Roß.» So het’s gheiße. D’Frou Barbara isch der Frou vo Hünigen um e Hals gfalle, und beidi hei vor Freud briegget. D’Chinder sy dervo gstürmt, i Schloßhof und der Burgwäg ab. D’Frou Kätheli isch langsam ufgstande, totebleich vor Ufregung, und het gschine Hülf z’sueche. Der Landvogt het nere der Arm botten und se hübscheli d’Stägen ab gfüehrt, i Hof abe.

		En unbeschrybleche Freudetumult het der Hof erfüllt. Me het gwüßt, daß mit däm Sieg der Chrieg, der bluetig Bruederzwischt under den Eidgenossen es Änd het und daß di gueti Sach vo de Reformierte grettet isch. Vieli liecht verwundeti Offizier sy ufebracht worde. Überall hei sech Fründen und Kamerade na glücklech überstandener Todesgfahr stürmisch grüeßt. D’Fänschter vom ganze Schloß hei under em Kanonedonner gchlirret, und i der Stadt unde hei d’Chilchegloggen es Siegesglüt agstimmt.

		Da chunnt us em fyschtere Torboge der Junker Berchtold zum Vorschyn und füehrt sys Roß mit dem Bernhard druffen i Hof. Di ganzi Familien isch uf se zue. Chuum het der Junker Chrischtoph sy Suhn abeglüpft und under Freudetränen umarmet gha, fallt er dem Berchtold um e Hals, und alles zringsetum het briegget vor Freud. Me het der Verwundet i ds Huus treit, und di beide Brüeder Wendschatz hei ihri Muetter hinder ihm här yne gfüehrt. Me het se müessen i nächschte fauteuil lege, und alli Ouge hei sech ängschtlech uf se grichtet. Me het gförchtet, si überstandi dä Freudesturm nid. Es isch still worden um se-n-ume. Zletscht sy nume no der Berchtold und der Chrischtoph 382 by nere gsi. Sobald si wieder e chly zu Ate cho isch, nimmt der Berchtold dem Chrischtoph d’Hand und seit ihm: «I gloube, jitz syg alles ume guet. I ha underwägs mit dem Bernhard gredt. I han ihm Hünige vermacht, damit er frei und frank i de Spure vo sym Großvatter chönni gah. Mer wein ihm, so lang mer no läbe, gmeinsam der Wäg zeige.»

		«Dank heigisch», seit der Chrischtoph, «ja, es söll alles vergässe sy, was is trennt het. Hütt het Bärn sy guete Tag, es söll o der guet Tag sy und blybe für üses Huus!»

		Jitz nimmt d’Frou Kätheli dene beidne Sühn d’Händ und seit: «Mer hei hert düre müesse; aber Gott Lob und Dank, mer hei’s mögen erstryte. Der Stärn vo Buebebärg isch no nid erlösche. Blybet ihm treu!»

		Ende





