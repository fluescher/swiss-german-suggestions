Rudolf von Tavel





D’ Haselmuus





E Gschicht us em Undergang vom alte Bärn





		Verlag von A. Francke A.-G. Bern

[10.-11. Tausend / 1925]





I.




		Am Soum vom vordere Bosquet z’ Märchlige, wo me so schön über ds Bälpmoos ewäg d’ Bärge gseht, isch e möhrigi Chrott vo mene Meitschi gsässe — muetterseelenallei. Es het e heitergrau und rosefarb gstrichlete Mousselinerock mit nere rosefarbsydige Ceintüre-n-annegha und es glychligs Band um sy guldige Chrusleheuel. Ja Heuel sägen i, vowäge di Haar, wo glänzt hei wie gspunnes Glas, sy nid z’ bändige gsi, gäb was me dra gwändet hätti. Aber me het sech o nid z’ hert gmüejt dermit. S’ wär schad gsi. Uf das läbige Gfräsli mit syr dürschynig rosige Hut, das Luftnäsi, wo men am liebschte dry bisse hätti, und di Haselnußouge het eifach nüt anders ghört als e Coiffüre à la Chuderluri. Es het nid gmerkt, daß sys Bouquetli vo Rosen und Reseda vorem Bank am Bode glägen isch. Gstudiert het es, aber nid i däm prächtige Buech, wo offen uf syr Schoß glägen isch. Dem Aluege nah hätti me chönne meine, es spazieri mit syne Gedanke der Aare nah, wo da unden am Bort zwüsche de Böume g’glitzeret und gruuschet het. Oder villicht het es d’ Chüe zellt, wo i der Ou äne gweidet hei oder d’ Füürli vo de 4 Hüeterbuebe. Wär ihm über di schöne runden Achsle gluegt hätti, dä hätt’ uf der erschte Syte vom Buech chönne läse: «A sa bien aimée filleule Madeleine Bernardine Herbort hommage de l’éditeur. Jean Rodolphe Sinner de Ballaigues.» Der Titel het gheisse «Les Nouvelles de Marguerite, Reine de Navarre.»

		Wo ds Madeleine das Buech übercho het, hets no nid begriffe, was es dermit söll. Sibejährig isch es denn gsi, und es het sech chuum meh a sy berüehmte Götti bsunne, wo dennzumale ganz vernarret söll gsi sy i das chlyne Haselmüüsli. Bald druuf isch er chrank worde, und jitz sy’s scho drü Jahr gsi, daß er gstorben isch. Es het o nid begriffe, warum der Unggle Gabriel grad juscht hütt ihm das Buech füregä und warum men ihns dermit i ds Bosquet gschickt het, wo me doch sünscht nid ds chlynscht Kaländerli us däm Heiligtum vo Bibliothegg het dörfen i Garten usenäh, allerhöchschtes no under ds pente à l’air, aber bi Lyb und Stärbe nid öppen über ds Perron use, bhüet’ is, bhüet’ is. Und das Bouquetli — «eh, wo ha-n-i’s jitz? Herrjeh, am Bode!» — Ja, warum het men ihm das derzue gä und gseit, es söll sech jitz no chly ga still ha, bis men ihm rüefi? — Es isch eifach öppis i der Luft gsi. Wenns nume gwüßt hätti, was. Daß me’s het gheisse di luschtigi neui Toilette-n-alege — à la bonne heure. Obschon eigetlech — wäge dene Saager vo Chäsertz, wo dä Namittag hei sölle cho! Me hätti o sölle meine, so altmodigi Lüt, wo mit ihrne Toilettes geng no um nes halbs 5 Jahrhundert hindedry gsi sy. Item, es isch da öppis gsi, wo dem Madeleine het gä z’ dänke.

		Afange scho geschter! Da hets undereinisch gheisse, me machi nes Fahri. D’ Tante Rosine und äs, juscht a mene Tag, wo der Unggle Gabriel einisch daheime gsi wäri. Me isch füre Tag ga Hunzike. Und gägen Abe, wo me heicho isch, da hei si der Unggle dem Chrummholz nah gseh ne Herr gäge Bärn begleite. Am Rank, wo di großi Eiche vorem Wald usse steit, änet dem Wäg, da sy si lang blybe stah und hei d’ Händ verworfen und grüslech parliert mitenandere. Es het gar tuusigs luschtig usgseh. Der Unggle groß und stattlech, wie-n-e Majeschtät, der ander chly und dick. Er het der Däge hindenuse gstreckt wie nes dünns dünns Stili, und i der Hand het er e Stäcke gha. Und undereinisch nimmt er der Stäcken i di linggi Hand, lüpft sy breite Tricorne, wäiht us dermit und macht e tiefe Serviteur. Der Unggle het sy breitrandige Gartefilz abzogen und syr Visite-n-ehnder obenabe d’ Hand dargstreckt. Du sy si usenandere, und der Unggle-n-isch ohni z’ pressiere gäge heizue cho.

		Der Tante hingäge hets neue pressiert. Me isch chuum us der Gutsche gsi, so het si ds Madeleine i d’ Stube gschickt und isch übere Fäldwäg ihrem Mandli etgägegange. Der ganz Aben isch öppis Mysteriöses ob gsi. Si hei sech geng Blicke gä, sy ynen und use, Stägen uf und Stägen ab, und du hets äbe du gheisse, hütt chöme de die vo Chäsertz. Di alti Frou Bäni vom Hübeli isch 6 bschickt worde, für i der Chuchi z’ hälfe. Und hütt isch du vom früeche Morgen a putzt und gwüscht worde, churz, me chönnti würklech meine, was vorständs sygi.

		Dem Madeleine syni Pflegeltere, ds Herr Ryhiners, sy vürnämi Lüt gsi; aber si hei i ihrem Märchlige so still und eifach gläbt, daß ihm das Wäse wo me hütt verfüehrt het, ganz ungwanet vorcho isch. No het es da a sym Lieblingsplätzli drüber nachedänkt, so ghört es zwüsche de Böum düre der Frou Maréchale de Chateauvieux ihri Stimm chlingele. Mit dere hets es prezis gha, wie der Unggle Gabriel, wo jitz mit nere düre Garte cho isch. Halb hei si se vergötteret, halb gschoche. Kei Möntsch hätti däm korräkte Gentilhomme agseh, daß er vor chuum füf Minuten erscht i der Gallerie obe vo syr schöne Dame halblut gseit het: «Wenn das no mit rächte Dinge zuegeit! Was gilts, di Gäxnase het öppis gschmöckt.» Im d’ Stägenabgah het er syr Frou ne wahren Inquisitoreblick zuegworfe, und die het ihm gchüschelet: «I cha gwüß gwüß nüt derfür, i wüßt nid, wär neren öppis gseit hätti.»

		Item, jitz sy si derhärcho — weiß Gott wie-n-es Fürschtepaar. Me mueß de scho säge, e Haltung het si gha, schöner nützti nüt, und jedi Bewegung isch es Spektakel für Oug und Härz gsi. Und är het nere nüt nahgä. Me het ihm sogar währed der Meridienne-n-agseh, daß si z’ Bärn inne z’ Dotzetewys a syne Fäde zable. Hütt het er es nußbruuns Chleid treit mit mene bluemete Gilet und wyßi Strümpf. Der Tricorne het er 7 undere linggen Arm gchlemmt gha und i syr fyne Hand e prächtigi Tabatière la mit der Sunne lieböugle. D’ Frou Maréchale het nüt appartiges annegha. Aber si isch taguus tagy so agleit gsi, daß jede, wo se-n-atroffe het, hei isch ga brichte: «Hütt han i gwüß gwüß e französischi Prinzässi gseh.» Di graue Haar het si obsig gstrählt gha und z’ beidne Syte schöni Boucles uf ds duftige Fichu Marie Antoinette la falle. Wenn si vo Huus gangen isch, het si gwöhnlech, wie hütt, en übermüetig große Huet mit verwägene Fädere druffe treit. Das het ihri Figur descht graziöser mache z’ schyne.

		Ds Madeleine het gwüßt, was es z’tüe het und isch mit Buech und Bouquet dene Herrschaften etgägegange. Wohl het me’s mit Überlegung atöggelet gha; aber nid wäge däm het es di beiden anderen i Schatte gstellt, sondere will men ihm, wo’s jitz zwüsche de höche Läbhege fürecho isch, so guet agseh het, daß es gar nid weiß, wie luschtig es isch.

		Es het es ghörigs Revérenceli gmacht und derfür es Müntschi vo der Maréchale-n-übercho. «Mignonne» het si so halb für sich gseit. Und gäb wie si gmeint het, si lai sech nüt la amerke, isch es dem Madeleine doch grad ufgfalle, daß si drygluegt het wie öpper wo’s schier versprängt, will er öppis weiß, wo no nid alli wüsse.

		Aber jitz het es einschtwyle nümme derwyl gha, da drüber nachez’stuune. Chuum sy der Ratsherr und d’ 8 Madame de Chateauvieux ne Schritt wyter gange, so ghört me vom Wäldli obem Bosquet lache. Uf der Stell het ds Madeleine gwüßt, wär es isch. Dem Xandi Wagner sy Stimm isch nid z’ verwächsle gsi. So gsund wie dä het z’ änetum niemer glachet. — Juscht deßtwägen isch er nid höch i Gnade gstande bim Unggle Ryhiner, wo’s nid rächt het chönne schlücke, wenn öpper i dene förchterlich ärnschte Zyte geng no ds Lache z’ vorderscht gha het und de gar eine, wo no i däm Alter nid di mindischti presse zeigt het, i Große Rat z’ cho. — Und het me der Xandi a menen Ort ghöre lache, so isch gwöhnlech o der Mundi Dittliger nid wyt gsi, wo geng öppe nes Bonmot z’ vorderscht gha het. Richtig, es sy se gsi, si sy vom Chälleracher ufe cho, der Ussicht nah, het ds Madeleine dänkt. Es het dennzumal no nid dra gsinnet, daß so jungi Herre wäge mene Trineli Roggli, wo im Chälleracher geng öppen um ds Huus ume gwärchet het, chönnte der Chopf dräje.

		Undereinisch faht dem Madeleine ds Härz afah chlopfe. Wie wenn ihm es Cherzeliecht ufgieng, isch ihm allergattig mitenanderen und dürenandere z’ Sinn cho: daß der Mundi Dittliger i der Letschti neue wie länger deschtmeh ga Märchligen use cho isch, daß er sit der letschte Burgerbsatzig zum Große Rat ghört het und daß der Unggle meh als einisch gseit het, dä macht de no Carrière. Isch ächt da öppis im Tue? het sech di luschtigi Prinzässi vo Märchlige gfragt und isch blybe stah.

		9 Im glyche Momänt het der Mundi zum Xandi gseit: «Da chunnt d’ Haselmuus.» Es hets ganz guet ghört und dänkt, öpperem, wo eim gar nüt bedüti, gäb me nid so der Übername.

		Di beide Herre sy dem Madeleine etgägecho und, will me vom Chrummholz här es Fuehrwärk ghört het, grad wieder mit ihm umgchehrt gäge ds Gwunderbänkli, wo men alben isch ga luege, wär vo Bärn här arücki.

		«Was heit Dir da schöns?» fragt der Mundi Dittliger und zeigt uf ds Buech i ds Madeleines Hand.

		«O das isch es alts Göttigschänk, lueget.»

		«Mmm!» macht der Mundi. «Sapristi, Dir chönnet Ech meine.»

		«I sötts, gloub’, eigetlich läse, aber...»

		«Abah,» tröschtet der Xandi, «settigs isch meh so zum ufstelle.»

		«Lueget, lueget, lueget!»

		Der Mundi het ds Buech zueta und gäge ds Chrummholz übere zeigt, und du hei alli drü müesse grediuse lache.

		«Wo hei si ächt di Staatscarosse-n-uftribe?» fragt der jung Wagner, und sy Fründ meint: «Si hei, gloub’, ds Gartecabinetli vo Chäsertz uf ds Gschtelli vo mene Heuwage ghänkt.»

		Es isch würklech es eigets Luege gsi. Uf mene füürrote Wagegstell sy hinden und vorne Holzfädere wie Mammutszänd ufgmacht gsi, und a denen isch i breite Läderrieme so öppis wie-n-e mächtige grüene Chorb 10 mit Verdeck ghanget, wo fascht ufem nidsig gchrümmte Gspatt ufglägen isch. Und dert drinne sy hindenache der alt Herr Herkules Saager vom Lohn und sy Nièce, d Frou vom Herr Böspfenniger Philipp Anton Saager vo Chäsertz, gsässen und zwüschen inne däm sy elteri Tochter, ds Caroline. Die hätti ehnder vüre ghört, aber si het allwäg nid gwüßt, wohi mit ihrne Chneu. Vornache sy de der Herr Philipp Anton — äbe dä, wo nächti mit dem Unggle Gabriel dert äne brichtet het — und di jüngeri Tochter, ds Hortense, gsässe. Eigetlech het es rächt luschtig usgseh, prezis wie-n-e Bluemechorb, vowäge, uf ihrne bluemete Röck, wo mit de Paniers dene Herren ihri dünne Ratsherrebei deckt und übere Wagen us pluderet hei, sy de no weiß der Herr wie mängs Bouquet bolzgrad i d’ Luft gstande. Und was a Rüband uf de Hüet g’göfflet het, isch o für nes Dahliagroup gange. Aber ds Luschtigschten isch der Gutschner gsi. Er hätti o schier niene sölle sy. Uf mene nidere Höck zwüsche de vordere Mammutszände, het er d’ Füeß ufem Waagschyt gha und mit de Chneue ne Flöhgalge gmacht, daß er i syr grasgrüene Livrey exakt wie-n-e Heustüffel usgseh het. D’ Roß wäre de no brav gsi, nume chly schwär vo Gschüeh für das Mejegschirr uf Reder.

		Aber jitz, aber jitz! Tuusigsapperlot! Jitz chunt uf mene suberen Öpfelschümel der Hämi Saager usem Wald cho z’ galöpplen und caracoliert näbe der vätterleche Gutsche här i der Matten umenandere.

		11 «Aah! Aah! Aaah!» hei di beide junge Herre bim Gwunderbänkli gmacht. «Tout beau!»

		«Was chunt jitz dä a, so füürzündtrot über Land z’ joggle?» fragt der Mundi Dittliger. Und sy Fründ antwortet ihm: «He, das isch sys neu Uniforme. Er geit ja di Tag ga Paris, zur Garde. — Begryf, d’ Maréchale...!»

		«Jäso, natürlech. Soso, het ers jitz erborzet?»

		«Das isch ganz ring gange. Wär für ne tschämelet het, weiß i nid. Aber es isch neue grad richtig gsi.»

		«Ach, eigetlech het er rächt. Was tät er hie bis zur nächschten Amtsbsatzig?»

		«E pärse. Dä het ja nid nötig, sys Sitzläder uf der Staatskanzlei ga düre z’ fiegge. Er bruucht nume so umen Egge cho z’ galöpple, so trohlet ihm alles vor d’ Füeß. Lue de nume. I weiß neue nid, i begährti nidemal eso.»

		«Xanderli, Xanderli! Wart no nes paar Jährli de redsch de villicht o anders.»

		«Wohl,» seit jitz ds Madeleine, «i ha’s mit dem Herr Wagner. Es dunkt mi viel nätter, wenn me sech sy Wäg e chly mueß erstrytte — nid?»

		Der jung Herr Dittliger het zur Antwort vor sech ane glachet und di luschtigi Haselmuus agluegt, wie wenn er wetti säge: «Dir heit guet pfyfe, Dir.»

		Über däm sy si du i Garten abe cho und ume Huusegge juscht, wo d’ Chäsertz-Gutschen im Hof vorgfahren isch.

		12 Der Zuefall hets welle, daß vo der Schüüre här grad im glyche Momänt der Lächema mit Roß und Wage, Chinder, Chnächten und Taunerslüten usgrückt isch zum Härdöpfelusmache, ds Mannevolk i verchahrete Zwilchhose, d’ Meitscheni mit Schwäbelhüetlenen und ufegheftete Chittle. Währschaft und rüehrig sy si usmarschiert. Nume ds Hübeli-Rosi het sech, der Charscht uf der Achsle, mit Schyn e chly vergaffet, sünsch hätt ihns der Härdchnächt, wo hinder ihm härcho isch, nid abrüelet: «Hü do! Fahr lieber angere Lüte mit dem Charscht im Gfräs ume.»

		Üsi Lütli sy wieder i Garte z’rück, für ds Debouchiere vo der Familie Saager z’ gseh. S’ isch jitz alles binenandere gsi: Der Herr und d’ Frou Ryhiner, d’ Maréchale, ds Madeleine und di beide junge Herre, wo d’ Frou Françoise Saager, e Halbschwöster vo der Frou Ryhiner, ihri Farbepracht usem Husgang a d’ Sunne fürebracht het. Linggs und rächts hei ihri Töchtere deployiert. Du isch der alt Herr vom Lohn cho, no ganz gstabelig vom Fahre, und der Herr Philipp Anton, rund und glänzig. Und wo das alles mit Reveränzle, Schnäderen und Komplimäntiere binenandere gstanden isch, hets under der Huustüren afah zündten und glitzere vo der Gardemontur. Mundi und Xandi hätten am liebschte no einisch ihres übermüetige «aah — aah» losgla; aber si hei hie doch nid rächt dörfe. Es isch vermuetlech nid ganz vo sälber cho, daß jitz grad, schön vis-à-vis vo der Huustüre, ds Madeleine 13 zwüsche sym Unggle Gabriel und der Madame de Chateauvieux isch vürecho. Zum Glück het di schöni Uniform der ghörig Effäkt uf ihns gmacht, sünsch wär’ di armi Haselmuus ob de Blicke vo all dene Lüte schier i Bode geschloffe, wo jitz gar grüüslech hei müesse zueluege, wie der jung Herr Abraham nere sys Bouquetli dargstreckt het. Aber nume ne-n-Ougeblick isch si so der Mittelpunkt vo der Fête gsi. Der Herr Hämi het abgschwänkt, für der Maréchale sys Komplimänt z’ mache, und du sy ds Herr Ryhiners a d’ Reihe cho, und dernah isch neuen alles zsämen under Parlieren und Scharwänzle zur Rondelle gwanderet, wo me so schön über ds Aaretal uf d’ Bärge gseht.

		Es isch nid lang gange, so chunnt ds Lisetti cho mälde: «D’ Frou Ryhiner wär’ de särviert.» Und jitz isch me, Paar um Paar, zum Huus zrück, wo im Peristyle-n-e prächtigi Tischete zwäg gsi isch, es Café mit Nydlen und allerhand sälber gmachter Patisserie, was me nume herrlechs het chönne begähre. Ds Madeleine isch näbe Herr Hämi cho z’ sitzen und het da gar nüt ungrads dranne gseh. Das Chrottli het wohl gwüßt, wär ds Nättischten isch, und het gfunde, die nätte Sache ghöre zsäme. Aber brichtet hets vielmeh mit allnen andere. Der Herr Lütenant isch gruusam seriös gsi und het Ougen und Ohre nume für ds Herr Ryhiners und d’ Frou Maréchale gha.

		Wo dä Meringues-Stächet am schönsten im Gang gsi isch, ghört me Schritten ufem Grien, und wo me 14 luegt, chunt dert usse d’ Frou Therese Willading vo Allmedinge cho z’ träppele, prezis wie si äben all ander Tag cho isch, i ihrem grüenspanfarbige Garterock und nere heimelige Hube mit chupferrote Rüsche garniert. Si het, wie geng, underwägs Frivolité gmacht und es Ridicule-n-am Arm treit. Wie si das Tschäder im Peristyle ghört, blybt si erschrocke stah und wott Färsegäld gä, da springt nere d’ Frou Ryhiner nache: «Therese! Therese!»

		Si het se mögen erwütsche, grad no gäb si wieder ume Huusegge gsi isch, vowäge d’ Frou Willading isch wohl dick, aber no guet z’ Fueß gsi.

		«I bitte di, Rosine,» het si gseit, «was hesch du für ne Fête? I ha gar nüt gwüßt dervo, sünsch war’ i daheime blibe.»

		«Aber i bitte di, Therese. Es wär’ sech derwärt. Wär isch da: ds Saagers vo Chäsertz und ds Cecile. Chumm nume.»

		«Eh warum nid gar,» seit d’ Frou Therese piquiert. «I wott ech nid störe. I bi nid uf ne Fête-n-ygrichtet, wie du gsehsch.»

		«Aber i bitte di, e Fête! Da isch nüt vo Fête. Allons, mach jitz nid Komplimänt. I ha d’ Frou Bäni zum Brätzele.»

		Uf das hi het d’ Frou Willading, wo bi aller Härzesgüeti mordiogwunderig gsi isch und um nes Bäni-Brätzeli zwöimal für einisch gloffe wär, nahgä. Si het sech zuechegla und isch ob der Nydle bald wieder 15 i beschte Luun cho. Und wenn se-n-einisch ds Lachen acho isch, so het alles mitmüesse. Me het di heimeligi Trutschle nid chönne gseh gaggle, ohni sälber i ds Lache z’ grate.

		So wär’s ne du no lang wohl gsi; aber ändlech het doch eis um ds andere gfunde, es täti guet e chly z’ lüpfe, für der Nydle nidsig z’ hälfe. Der Herr Hämi Saager het dem Madeleine der Arm botten und isch mit ihm dem Bosquet zuegstüüret, und der Herr Ryhiner het juscht überleit, was er well vorbringe, für der Räschte vo der Gsellschaft i ne-n-anderi Richtung z’ dirigiere, da gseht der Herr Herkules dem Madeleine sys schöne Buech uf mene Näbed-Tischli lige. Chuum het er d’ Nase dry gsteckt gha, so geit er uf d’ Frou Rosine zue und seit nere: «Was söll das? — Das isch ja ganz es absurds Buech. Und de di dédicace! Dir wärdet doch, wills Gott, nid däm Madeleine Herbort öppis eso i d’ Finger gä?»

		«Was isch es? Wie chunt das dahäre?» antwortet d’ Frou Ryhiner.

		Der Herr Gabriel het grad gmerkt, daß da öppis lätz trohlet isch und nimmt dem Herr Herkules ds Buech us der Hand. «Wo hets jitz das erwütscht?» seit er so halb für sich.

		«So öppis lat me halt nid umenandere lige, wenn me Juged im Huus het,» räägget der alt Herr Saager.

		Jitz isch dem Herr Gabriel scho aghulfe gsi; er het nümme bruuche z’ studiere, wohin er well mit syne 16 Geschte. Allizsäme hei sech zuechegla und i menen änge Kreis eis dem anderen über d’ Achsle gluegt. Der Herr Herkules dütet mit syne chnochige Finger uf d’ Dedikation und seit: «Da gseht me grad, was er für ne Habernarr gsi isch, der Ballaigues. — I fragen ech, geit me so öppis amene Meitschi — voyons, wie alt chan es ds sältmal gsi sy? Anno sibenenachtzgi isch er gstorbe und chrank isch er emel drü Jahr gsi, wenn nid no länger — enfin, uf alli Fäll isch das Madeleine no ganz es chlys Meitschi gsi. Geit me so eim es settigs Buech ga zum cadeau mache?» Er hets zuegschlagen und mit dem Handrügge druuf gchlopfet und de wieder mit de Finger a sy Stirne dütet.

		«Pardon», seit der Herr Ryhiner — Synerzyt het er frylech ungfähr ds Glyche dänkt vo däm Göttigschänk; aber jitz het ne das Gheje, wo der Herr Herkules derwäge gmacht het, zum Widerspruch ufguslet. — «Pardon, das Gschänk isch nid so gmeint gsi. Me hets dem Meitschi sölle dännetue und ihms de einisch mitgä i der dot.»

		«Dankheiget. I han Ech gar nüt druffe, daß me di Tochter mit settigne Sache vergiftet. C’est un véritable empoisonnement.»

		«Ach Dir syd ridikul.»

		«Aber, was isch es de eigetlech o?» fragt jitz d’ Frou Maréchale.

		«Da lueget!»

		«Ah, das kennen i. Es isch es abscheulechs Buech, 17 wenn dr weit, aber delicios — eifach delicios, und — gäbet mer zue: es isch sehr moralisch gschribe.»

		«Ecoutez Madame», eryferet sech der Herr Herkules, «moralisch. Isch es nötig, daß me z’ erscht di wüeschtischti Güllen ufrüehrt, für nachhär z’ predige: lueget, so söll mes nid mache?»

		D’ Chöpf sy geng nächer zsäme cho, d’ Ouge geng wyter us de Chöpf vüre, und eis het dem anderen ungeduldig ds Buech us de Händ gnoh.

		«D’ Chupfer sy halt famös», seit der Herr Dittliger. «luter Freudebärger und Dunker.»

		«Oui, par exemple,» wätteret der Herr Herkules, ryßt der Frou Françoise ds Buech us de Händ und bletteret und bletteret und cha vor luter Ufregung nid finde, was er möcht.

		Underdesse het der Herr Gabriel no di beiden andere Bänd greicht, damit doch emel drü uf ds mal chönne der Gwunder stille. Jitz het sech der Kreis i drü, vier Grüppeli ufglöst, wo jedes für sich wyter dischputiert het. Am lutischte sy der Herr Herkules und d’ Madame de Chateauvieux anenandere cho, und bald hei alli andere nume no dene beidne zueglost und mit ihrne Blicke x-x gmacht.

		«Ecoutez, Monsieur», het d’ Maréchale-n-agsetzt, und «écoutez, Madame», het der Herr Saager pariert. Er het aber doch z’ viel Maniere gha, für nere nid der Vortritt z’ la, und so het si du afah plaidiere: 18 «Dir machet us nere Floh en Elefant, Herr Saager. Vergässet nid: d’ Wält isch groß, und me isch nid überall eso puritanisch wie z’ Bärn. Das Madeleine isch ufem Wäg ga Paris.»

		«Comment, ga Paris? I bitten Ech, sit wenn?» D’ Frou Willading het Ouge gmacht wie Pfluegsredli, bsunders gäge d’ Frou Ryhiner. «Ach, wie dumm!» het die gseit. Aber d’ Maréchale het wyter gwäffelet:

		«Es wird i d’ Hofgsellscheft cho, und wenn i mi nid schwär trumpiere, wird es succès ha. I kenne das. Lueget, settigi Hüentschi, wo so früsch usem Ei chöme, sy es gsundes Frässe für di junge Herre. Da cha’s gar nüt schade, wenn eis scho chly Bscheid weiß übere Wältlouf, sünsch trybt me di wüeschtischti Gugelfuehr mit ihm. Me mueß e chly wüsse, was ds junge Mannevolk suecht, und verschtah, wie’s gmeint isch, wenn si mit ihrne galante Redesarte chöme. Wie söll Eis sy Tuged defändiere, wenns nüt merkt, bis es z’ spät isch? I bitten Ech.»

		«Pardon, Frou Maréchale,» nimmt jitz der Herr Herkules ds Wort, «was blybt länger, e wurmäßigen Öpfel oder e gsunde? Mueß me so amene Töchterli, chuum daß es vo syr Nourrice wäg isch, d’ Nasen i Schnäpfedräck stoße, damit es der rächt Begriff vo der Wält überchunt? — Und überhoupt — Hofgsellschaft! Mit däm pressierts nüt. Einschtwyle sy mer no alli z’ Bärn.»

		D’ Madame de Chateauvieux het welle ripostiere; 19 aber d’ Frou Ryhiner het se grad no zur rächte Zyt i Arm gchlemmt, für nere gä z’ verstah, daß me jitz no nid vo allem dörfi rede. Si und ihre Ma hei a der Gsellscheft wieder afah zieh und stoße, für se gäge d’ Terrasse z’ dirigiere.

		Di beide junge Herre sy e chly zrüggblibe, i der Absicht dem Hämi nachez’stryche. Was het dä für nes Vorrächt gha uf ds Madeleine? — Aber chuum het d’ Frou Ryhiner gmerkt, daß si nid mitchöme, het si se enanderenah i nes Gspräch zogen und zwar beidi. Und si hei wohl oder übel mit ihrne junge Bei dem Imb vo den Alte müesse nacheträppele, ga d’ Ussicht luege, wo si scho hindertsi und füretsi uswändig chönne hei. Einisch uf der Terrasse, het me niemermeh ab Fläck gla, bis es gheisse het, me sötti la aspanne, wenn me nid mit dem Torwart z’ Bärn well Stämpeneie ha.

		So isch me du neuen um d’ Schüüren ume wieder gägem Huus zue cho, und undereinisch sy du ds Madeleine und der Hämi wieder da gsi, me het nid gwüßt, us welem Muusloch füre. Ds Madeleine isch e chly vermükt gsi und het nüt anders erwartet, als daß men ihns schmähli, will es so lang mit dem junge Herr Saager im Hölzli umegstrichen isch. Statt däm hei-n-ihns alli so fründlech gschouet, wie wenns de Zigüüner ertrunne wär, bsunders di Fründinne vo der Tante Rosine.

		Währeddäm me sech zwäggmacht het, für abz’fahre, 20 hei ds Caroline-n-und ds Hortense Saager derglyche ta, si suechen ihri Händschen und Ridicules im Peristyle.

		«Heit dr öppis im Verluscht?» fragt ds Chammermeitli dienschtwillig. «O nei», hei si beidi gseit. Ds Chammermeitli het nume nid begriffe, warum si de einewäg uf allne Tischen und Stüehl umeluege. Di Guete hei halt nid gmerkt, daß der erscht Band vo de «Nouvelles de la reine de Navarre» scho im Ridicule vo ihrer Mama, der zwöit i däm vo der Maréchale und der dritt i däm vo der Frou Willading verschwunden isch.

		«E nu adieu, also au revoir und de no merci beaucoup. Und chömet de bald umen und bon voyage» und so wyters. Emel es Dotze mal het es jedes syni Gsätzli gmacht, und erscht wo der Wage vorem Tor usse gsi isch, het ds Gschnäder ganz ufghört. D’ Frou Willading und d’ Maréchale wäre no einisch nid furt, wenn si nid gmerkt hätte, daß me jitz gärn für sich wäri. So sy si du hübscheli gägen Allmedinge zue träppelet, hei aber vo Zyt zu Zyt hindere gluegt, wie wenn si vo Märchlige für d’ Ewigkeit müeßten Abschid näh. Der Xandi Wagner und sy Fründ, wo dür ds Bosquet gäge Chräilige gloffe sy, hei’s wohl gseh, und, sälber vor Gwunder z’ halbzyt hindertsi, nüt als schlächti Witzen über di beide Wyber Lots gmacht.

		Der Hämi Saager isch zur Schüüre gange, für ga nachez’luege, ob me sys Roß i der Ornig ufzöumt und g’gurtet heigi.

		Unterdessen isch d’ Tante Rosine dem Gwunder 21 erläge. Ufem Perron vorem Huus, gäge Garten use het si ds Madeleine lieb und zärtlech a sech zogen und ihns gfragt: «Und jitz?»

		Ds Madeleine het no nüt gschine z’ merke. — Oder hets nume derglyche ta, für däm Gwunder es Bei z’stelle? — Item es het uf di Frag nume mit mene chrugelrunde Blick us syne Haselnüß g’antwortet.

		«Was het er dr gseit, der Herr Saager?»

		«I weiß sälber nümme», seit ds Madeleine. «Er het sech grüslech Müej gä artig z’ sy mit mer. Und» — jitz isch d’ Haselmuus rot worde wie-n-es Chirsi — «z’letscht het er mer no welle nes Müntschi gä, dä dumm.»

		«Und...?»

		«Da gits einschtwyle nüt druus.»

		«Aber Madeleine...»

		«E nu, ’s isch wahr.»

		«Choschtet dir das e settigi Überwindung?»

		«E es sött Einen emel de o nes Muul derzue ha!»

		«Madeleine!»

		Si hei sech beidi nid g’achtet, daß der Unggle Gabriel zue ne cho isch.

		«Mys Liebe,» seit dä undereinisch, «i würd’ dir rate, nid so wunderlech z’tue. Wie ehnder du di a dy künftige Ma gwöhnsch, descht besser chömet dir einisch mitenand us.»

		Jitz wird ds Madeleine chrydewyß. Es het fascht 22 nid chönne fürewörgge: «My Ma? — Um Gotts Wille! — Wär seit das?»

		«Du channsch dir nume gratuliere.»

		«Jitz begryfen i erscht... Ja, aber i wott dä nid. I wott...»

		«Es fragt niemer, öb du wellisch. Du wirsch ne de scho lehre schetze. Bis nume froh, daß me dir das so nätt arrangiert het. Wie mängs würd sech d’ Finger schläcke bis a d’ Ellböge. I wirde ne nominiere füre Große Rat, und wenn er de vo Paris umechunt, so channsch im Lohn äne — gsehsch dert, wie schön! — i nes warms Näscht sitze.»

		Der Ratsherr het ds Madeleine wellen a ds Bort use füehre, für ihm d’ Campagne vom Lohn z’ zeige, wo änet dem Moos, so schön vis-à-vis us de Böume füregüggelet het. Aber ds Madeleine het welle ryßuus näh. Da het ihns der Ratsherr bi eim Arm, d’ Tanten am andere gnoh, und beidi hei, wie abzellt, mitenandere gseit: «Allons, schäm di! Mach jitz nid so dumm!»

		So hets müesse stillha. Nidemal d’ Träne hets chönnen abwüsche, wo-n-ihm über di luschtige runde Backen ab gröllelet sy.

		«Nimm di jitz e chly zsäme. Du muesch ihm doch i der Ornig Adieu säge. Villicht gsehsch ne de lang nümme», redt ihm d’ Tante zue. Und: «Schäm di nume. Du bisch mer e Baretlitochter, du!» schmählt der Unggle.

		«Er söll nume gar nümmen umecho!»

		23 «Schäm di! Was sy das für Redesarte!»

		So isch ds Madeleine ume Huusegge gschobe worde. Mupf um Mupf. Und will men ihm nidemal Zyt gla het, sys Naselümpli vürez’sueche, het es di roten Ouge ganz ordinär mit syne möhrige runden Armen usgwüscht.

		Im Hof het dem Brütigam sy Schümel zablet und gsperzet, will er d’ Gutsche het ghört dervo fahren und gmeint het, er müeß drum ume tanze. Dem Lächema sy Hansli het geng z’ ringsetum müesse mit ihm und sech schier nümme gwüßt z’ hälfe.

		Jitz chunt der Hämi — me cha lang, er isch halt doch e schöne Bursch gsi, wenn scho chly wohl rahn — uf sys Baretlibrütli zue und leit ihm der Arm umen Äcken und git ihm — hälf mer Gott! — es Müntschi uf di chläberige Backen und tröschtet: «Dir müeßet nid Chummer ha wäge mir. I chume ja bald ume.»

		Underem Chuchifänster het ds Lisetti zum Chöchi gseit: «E du güetige Strousack, lue lue, si müessen ihms ha.» Und d’ Frou Bäni het hinderne mit dem Chuchifürtech d’ Ouge gwüscht und gseit: «Du arms Tröpfli, du!»

		Ändlech isch du das Müntschi über Ort gsi, und der Herr Lütenant het sech i Sattel gschwunge. Es paar «Kußhänd» het er no zrügg gworfe, und du isch er rädäpläng rädäpläng derdüruus g’galöpplet. Ds Roß het ihm nid höch gnue möge gumpe, so stolz und sälig isch er ob denen Abschidsträne gsi.

		24 Er isch aber no nid lang i sym Freudehimmel umenandere ghottet gsi, so ghört er vom Chrummholz här e vierstimmige Brüel. Und was gseht er? Grad dert, wo der Fahrwäg i Wald ynen abbiegt, het d’ Saager-Gutsche still, und es macht alli Gattig, si well der ganz Chorb i d’ Matten uslääre. Oho, oho, dänkt er und sprängt grediuus düren Acher, daß d’ Härdchnolle flüge.

		Was hets gä? — Der Wagen isch halt über ne Würze gfahre, und da het im Plötschen e Tragrieme la gah. So halb usgläärt het me pärse du nid hei chönnen und het zu ds Herr Ryhiners müesse ga Hülf reiche. D’ Dienerschaft het grad gmerkt, daß öppis los isch und isch zsämegloffe. Wo ds Herr Saagers Gutschner chunt cho brichte, was gscheh sygi, seit d’ Frou Bäni: «Nid o Wunger, daß dä Riemme het la gah! Däich me doch, es settigs Glück, wie die heifergge!»

		Me het du gsuecht und gsuecht, bis men im Remisen öppis bruuchbars gfunde het für dem Schade z’ hälfe. Dusse, am Wald, hei si halt müessen usstygen und uf und nider träppele, bis ds Mannevolk mit menen andere Gurt cho isch, und jitz hets du erscht no ne längi Borzeten abgsetzt. So het me sech gruusam versuumt und d’ Sunne la undergah, gäb me wieder ab Fläck cho isch. Und du hets du undereinisch gheisse pressiere. Was gisch, was hesch, isch me wieder ygstigen und uf guet Gfell hi gäge Bärn zue trabet. Der Hämi het müesse voruus ryte, für dem Undertor-Wart ga z’ 25 säge, es chömm de no öpper yne. Wo-n-er der Chlöschterlistutz ab gritten isch, het er der Torwart juscht ghöre gäge Löuferplatz ynebrüele: «Wär use wott, louf!» Und wo-n-er a ds Tor chunt, sy scho di beide Flügel zuegsi und nume no ds Chatzetöri offe. Und will e so-n-e schönen Offizier agritten isch, het der Torwart erscht rächt ds Güegi gstoche, hinderheltig z’ tue. Da chönni e jeden öppis cho brichte, hets gheisse. Di Herrschafte wüsse neue sünsch sälber am beschte, was befohle sygi. Aber wo du der Hämi i ds Gilettäschli greckt het, isch undereinisch Öl i den Angle gsi, und di Herrschafte vo Chäsertz hei ungstört chönne passiere.

		Dinne gsi wäre si jitz, i der Stadt. Aber wie änen use? Nid daß öppe der Torwart am Murtetor appartig e herthölzige gsi wär. Bhüet’is, o dert het ds silberige Schlüsseli ds Chatzetöri no ring ufbracht. Aber wenn men ufzogen isch, wie hütt ds Herr Saagers, so het me di großi Porte müessen uftue. Da het der Wachtmeischter Schläfli gseit: «Dr Tüüner, dr Tüüner! Das chönnti Reprosche gä. Me mangleti halt doch der Herr Venner ga z’ frage. — Gang du gschwing, Gläis!»

		Gläis het no lang nid glüpft gha, so fragt der Herr Philipp Anton: «Wän weit dr ga frage?»

		«Der Venner Balger, Herr Böspfenniger.»

		«Dir würdet doch dä nid welle ga embetiere wäge so öppisem.»

		«Qu’ est-ce qu’ il dit?» fragt der Herr Herkules mit der Hand hinderem Ohr.

		26 «Il veut chercher la permission de laisser passer.»

		«Où ça?»

		«Chez le banneret Balger.»

		«Ah non, sacre double. Ça je ne veux pas. Donne lui donc un pourboire. Tiens!»

		Jitz isch du öppis under ds Herr Herkulesse Sitzläder fürecho, wo me ds Jahr us nid mängisch gseh het: der glismet Gäldseckel. — Aber der Schläfli het vor Gläise nid dä welle sy, wo däwäg mit sech lat la rede. Er het mit der Hand abgwunken und dem Soldat dütet, er söll loufe.

		«Non non, das wei mer nid. Blybet nume da!» rüeft der Herr Philipp Anton, «Ecoutez, Schläfli, machet nid der Löl!»

		«Jä luegit, ihr Herre,» seit du dä, «die Sach isch, wie si isch. Es bruucht ech wäger numen öppis Ugrads z’ gä ungerwägs, so hießi’s de: warum hit der se-n-usegla?»

		«E was wetts üs o gä?»

		«Ja jitz! Wie liecht, wie liecht gseht ech i der Fyschteri es Roß öppis Ughüürigs! U we si einisch schüüch sy, so sy si hui mit ech über ds Bort us. — Eifach fertig, un i tue’s nid.» Er het d’ Händ verworfen und no einisch der Gläis welle schicke.

		«Los,» seit der Herr Philipp Anton hübscheli zum Hämi, «mer wei zum Aarbärger-Tor ga probiere.» Lut het er gseit: «Ja nu, so blybe mer halt dinnen über Nacht.»

		27 Aber der Schläfli isch ke Hüürlig meh gsi und het wohl gschmöckt, wo’s use wott. Chuum het der Wage gchehrt gha, so schickt er eine vo syne Trabante zum Aarbärger-Tor. Dä isch i de hälle Sätze der Zwingelhof ab dechlet und het juscht im Momänt, wo ds Herr Saagers innevür am Tor aglanget sy, vo usse brüelet: «Gät acht, es wott öppis Tüüners use!»

		Das hätts nidemal bruucht, vowäge der Wachtmeischter am Aarbärger-Tor het ds Saagers Gutschner gkennt und ihm nid welle gloube, daß si ga Uetligen use welle. Da stecki öppis Usubers derhinder, het er dänkt und isch ne du o mit dem Venner Balger cho.

		Jitz het du der Herr Philipp Anton gfunde, wenns de doch nid anders z’ mache sygi, so gang me besser sälber bi däm Gwalthaber vorby, und so isch me du wieder z’rügg gfahren und het am Bollwärch, vorem Huus vom Herr Balger ghalte. Der Hämi isch hurti abgstigen und het der Chlopfer a d’ Türe la plötsche, daß ds ganz Huus i d’ Sätz cho isch. Überoben isch es Löufterli ufgange, und en erschrockeni Stimm het gfragt: «Brönnts? Oder was gits?»

		Der Herr Philipp Anton het vo der Gutschen us nam Herr Venner gfragt, und wo dä am Fänschter erschynt, het er ihm sys Begähre vorbracht.

		Z’ erscht het der Venner e währschafti Prise gnoh. Und du het er gseit: «E nu, Herr Saager, wüsset Dir was. Wenn ig so nes schöns Säßhuus a der Junkeregaß hätti, wie Dir, so würd’ i mirs erspare, hinecht no 28 ga Chäsertz use z’ fahre.» Druuf het er ds Fänschter und zum Überfluß no der Fellade zueta.

		Der Hämi het gschuumet vor Töubi und no drü-, viermal der Chlopfer a d’ Tür gschmätteret. Gnützt het das aber gar nüt. Me het nume, sogar dür Fänschter und Fellade düre, dem Herr Balger sy Stimm ghört: Häh... hähää!

		Äbe, wenn men i das schöne Säßhuus chönne hätti, wo ds Saagers vorem Jahr dem Herr Balger ohni Not vor der Nasen ewäg gchouft und du a nere Cousine verliche hei! Ds sältmal hei si luter als guet gsi isch «hähää» brüelet.

		Jitz het d’ Frou Françoise gnue gha vo däm Gfiegg und kategorisch begährt, daß men i der Chronen ystelli und bi Verwandten und Fründen Obdach suechi. Was het si meh chönne wünsche, als under d’ Lüt z’ cho, für ihrem Glück Luft z’ mache? Wie-n-es Chind het si sech gfreut, ihrne Fründinne Rätsel ufz’gä. Ihri Töchtere hätten o gar nüt derwider gha, ihre Sunntigsstaat no chly z’ promeniere. Dem Hämi isch es ganz glych gsi; er het hinecht sowieso nid viel uf Schlafe gha. Aber di beiden alte Herre hei-n-ihm nüt dernah gfragt, i der Stadt z’ blybe. Der Herr Philipp Anton het sech nid gärn la vorha, so gangs halt, wenn me syni Säßhüser bis uf ds hinderschte Cabinetli verlychi. Und der Herr Herkules het kurz und bündig befohle: «Dumms Züüg! Me geit über d’ Hunzike-Brügg und Bälp ga chehre.» Sy Nièce het ds Plääre z’ vorderscht 29 gha vor Gnietigi und nume no ghoffet, me chöm de nid zum Undertor us. Di ganzi Stadt ab het si lamäntiert; aber ihren Unggle het hinecht schuderhaft hert ghört. Er het nidemal gschinen öppis z’ ghöre, wo der Torwart uf ds Hämi’s Vorgä, me heig no öppis z’ Märchlige vergässe, brummlet het, das müeß sech de mit Schyn scho derwärt sy, süsch füehr me nid mit der Gutsche’s ga sueche. — Item, dä het du gfunde, me heig ringer d’ Hand hurti dar, als daß me der Venner gang ga frage, und het se wieder usegla.

		Ja ja, wenn der Herr Herkules gwüßt hätti, was ne hütt het sölle passiere, so hätt’ er nid vorem Jahr so yfrig ghulfe der Antrag vom Venner Balger bachab schicke, wo dä längwylig Torschluß het wellen abschaffe. Ds sältmal het er i offener Ratsitzung zigglet: «I weiß nid, was der Venner Balger für ne verdächtigi Vorliebi für ds fahrende Volk het.»

		Über settig Sache het me du underwägs Zyt gnue gha nache z’ dänke. Si sy scho am zwöite Stundestei vorbygfahre, da fragt ds Caroline, wo eigetlech der Hämi hicho sygi. Er syg ne doch wyt voruus gsi, und jitz ghöri me da hinde, am Bollholzstutz, Huefschlag. I ihri Gedanke versunke, hei si gar nid gmerkt, daß er scho vorem Hüenliwald vo der Straß ab isch. Wär hätt ihms o chönne verarge, daß er no einisch i sys Paradiesli hindere gritten isch? Und wenn er o keis Liecht meh gseh het i ds Madeleines Stube, so het er doch emel der Hund ghört bälle, wo’s ghüetet het, und 30 das isch scho geng sövel. D’ Gutsche het er dobe, uf der Thunstraß im Fyschtere ghöre rumple. Es het ihm nid pressiert, ne nachez’ryte. Sys Glück het er by sech im Sattel gha. Aber i allem Nachechüschte vo däm schöne Tag isch es ihm de wieder vorcho, das Abetüür i der Stadt chönnti sy Vorbedütung ha. — Het ächt es settigs Glück nid Platz i däm alte Bärn? 31





II.




		«Heit dr Nouvelles vo Euem glückleche Fiancé?»

		«No nid diräkt. My Ma het numen im Rathuus vernoh, di junge Herre sygen emel glücklech z’ Paris aglanget.»

		«E nu, ’s isch geng das.»

		Das isch vorlöufig ds Sujet gsi vo der Konversation, wo d’ Frou Therese Willading mit der Frou Françoise Saager gfüehrt het, währed si usem Herrehuus vom Lohn uf di herrlechi Schatteterrassen use cho sy. D’ Familie Saager het sech nämlech hütt füre Meringues-Stächet vo Märchlige mit nere währschafte Chüechlete revanchiert. Us gwüsse Gründe het men im Lohn epfange, und d’ Frou Françoise het füren alte Herr Herkules d’ Honneurs gmacht. Eigetlech hei ja ds Hämi’s Eltere z’ Chäsertz, vis-à-vis vom Schloß gwohnt; aber hütt isch es näbe den Öpfelchüechli houptsächlech um ne-n-Ougeschyn z’ tüe gsi oder villicht, no besser gseit, um ne Revue, vowäge nid nume het me dem Madeleine Herbort welle zeige, wie warm es ynesitzi, me het o sich sälber welle wohltue mit mene Generalüberblick über alles, was me z’ biete gha het. Dämnah het me ds Madeleine under hunderttuused fründleche Worte d’ 32 Stägen uf und d’ Stägen ab und i geng größere Lätschen um ds Huus ume voragfüehrt. Aber d’ Houptsach isch nid gsi, was di luschtigi Brut uf alli di «gäll, wie nätt?» g’antwortet het; viel meh i ds Gwicht gfallen isch der Ydruck, wo di schöne Sachen ufe Herr Gabriel hei sölle mache. Dä het men erscht no z’ Fueß us der Stadt erwartet, währed ds Madeleine grad vori under der Obhuet vo der Tante Rosine, der Maréchale und der Frou Willading i der Märchliger-Calèche über Hunziken und Bälp acho isch. Der Herr Herkules het ds Brütli düre Garte gfüehrt, vo Stüdeli zu Stüdeli. Wort het er wenig gmacht. «Meertrübeli!» het er a eim Ort gseit, «Chrosle» am andere, «Verbena» hie und «Aster» dert. Derzue het er jedesmal d’ Achslen ufezogen und la fallen und uf de Stockzände glachet, wie wenn er dermit wetti säge: «Das und das hätti’s sölle wärde, aber ’s isch mer nid grate, wie-n-i welle hätt’.» Und derby isch doch alles rächt schön und wüelig gstande. Vo Zyt zu Zyt het er e Rose brochen oder sünsch e Bluemen und se dem Madeleine gä unds fründlech aglachet. Wo si de Spalier nah träppelet sy, het er ab und zue ne Bire vo unde glüpft und d’ Achsle zuckt, wie wenn er wetti säge: «Weiß nid, obs no öppis rächts git.» Hinderne här het der Herr Philipp Anton der Maréchale öppis vorgwädelet, und d’ Tante Françoise het mit der Tante Rosine vo Wösch und Glette brichtet. Di beide Töchtere vom Herr Philipp Anton sy ungeduldig cho und gange, hei öppen einisch es Wort 33 dry gredt und gfunde, wenn me däm Brutstand sägi, so sygs ne no lang wohl i der ledige Hut.

		D’ Frou Willading het sech uf der Terrasse versuumt gha und du der Herr Ryhiner dür d’ Allee yne gseh cho. Das isch nere grad rächt gsi, und si isch ihm etgägegange.

		«Jitz loset, Herr Ryhiner,» het si agfange, wo si zsäme der Terrasse zuegwanderet sy, «i wott nüt gseit ha, aber Hand uf ds Härz! Findet Dir jitz nid sälber o, me sötti di junge Lüt, wenns a ds Hürate geit, statt se vor nes fait accompli z’ stelle, ihri Wahl sälber la träffe?»

		«Ah, Madame!» Der Herr Ryhiner isch wie agwachse blybe stah und het mit syr schöne Hand e Bewegung gmacht, wie wenn er wetti säge: «S’il vous plaît. Nid nächer als eso chömet mer zueche.»

		«I wott Ech gar nid dryrede,» seit d’ Frou Willading. «Was mi nüt ageit, geit mi nüt a; aber i meine nume so, wüsset Dr, so ganz im Allgmeine, Dir heit ja ne wyte Blick. I weiß, Dir begryfet mi gar wohl und Dir syd sälber der letscht, wo a menen eigete Chind würdi ne Ma zuemuete, wo-n-ihm nid gfallt.»

		«Das sy Sentiments.»

		«Prezis, Herr Ryhiner, es sy Sentiments.»

		«Und für sech sys Läben yz’richte, het me der Verstand.»

		«Ganz rächt. Aber mit däm bringt me syni Sentiments 34 nid wäg. Und die mache z’letscht am Änd im Möntsch guet und schlächt Wätter.»

		«Aber vom schöne Wätter het me nid g’ässen und nid trunke. Lueget, my Liebi, i weiß ganz exakt, was i mache. Gäbet mer zue: Es gseht niemer vo üs dür d’ Lüt düre, am allerwenigschte Verliebti. Und wenn i o hütt meine, i kenni ne Möntsch dür und dür, wär isch mir guet derfür, daß er na nes paar Jahre no der glych blybt? Es bruucht mängisch grüüslech wenig, so chehrts eine, daß ne na churzer Zyt niemermeh umegkennt. E chly Verdruß, e Chrankheit oder es Ungfell oder, was no viel gfährlecher isch: es paar Jahr Verwöhnung, chummlechi Läbtig, Ehr und Anerchennung, und es wird us eim, wo ds Beschte versproche het, en unerträgleche Plaggeischt, e Längwyler, e tüüfelsüchtige Narr. Vor settigem isch niemer sicher.»

		«Aber loset, ds natürleche Flair...»

		«Ds natürleche Flair! Ganz rächt! Aber wüsse mir, Dir und i, was mer morn sy? Mer kenne nidemal üs sälber, gschwyge de di andere Lüt. Das Flair isch guet füre-n-Ougeblick. Und wenn der Luft chehrt, so wotts nienemeh zsämepasse.»

		«Ja nu, i mene settige Fall het sech eis äbe trumpiert, und de isch es halt sälber d’ Schuld. Es bruucht sech emel de niemer anders Vorwürf z’ mache.»

		«Was isch liechter z’ ertrage, Frou Willading, di eigeti Schuld oder frömdi? — Da bruuchen i mi nid lang z’ bsinne.»

		35 «I gseh scho, Dir syd halt anderer Meinig.»

		«Ja, und i weiß warum, und weiß, was i a mene Chind schuldig bi, wo me mir avertrouet het. Für so eis müesse die dänke, luegen und sorge, wo d’ Erfahrung hei. Chunts nid guet, ja nu, so chan i de nüt derfür; aber i wott einisch d’ Ougen i Rueh und Fride chönne zuetue. — So han i’s o mit mynen Amtspflichte. Und so isch es gottlob no Bruuch z’ Bärn. E jeden isch für das verantwortlech, was er mit sym Verstand söll usrichte.»

		«I bi ganz mit Ech yverstande. Nume bi’m Hürate... lueget mr i d’ Ouge, Herr Ryhiner!»

		«Das han i geng gärn gmacht, Frou voisine.»

		«Gäbet mir zue, quand on pense aux intimités du mariage! Wie chönnet Dr vo nere Tochter verlange, daß si...»

		«Ach was! Me gwöhnt sech a alles. Me bruucht nume z’ welle. Löit mi nume la mache.».

		«Bhüet’is, bhüet’is, i ha’s nid im Bruuch, mi i ander Lüte Sach z’ mischle.»

		Ob däm Dischputiere sy si nah-ti-nah uf di großi Terrasse cho, wo am üsserschten Egge vorne, underem Schatte vo nere prächtige Linde Silbergschirr, Tasse, Täller und Gleser verfüehrerisch g’glitzeret hei. Di anderen alli hei sech vo der Mittagssyte här zuechegla. Me het zwüschem höche Läbhag und den Escht vo der Linde düre d’ Ussicht bewunderet, derzue allerhand 36 gschnäderet und wieder gfunde, wie luschtig es doch sygi, daß der Lohn und Märchlige so schön vis-à-vis vonenandere lige.

		Du sy si du vom Huus här cho mit Cabarets voll guete Sache. Uf das Chlingele, Chlefele, Tschäderen und Guetschmöcke hi het me der Ussicht der Rügge gchehrt und öppis anders agluegt.

		Nachhär isch me wieder im Garten umenandere gspaziert. Der Herr Ryhiner het sech a d’ Madame de Chateauvieux gmacht und isch mit nere hinder der Spalierwand düren i d’ Hoschtet abe, für se ganz für sich z’ ha. Dert het er si du ygseifet. Es syg ihm fatal, daß er so viel nid chönni daheim sy und mängisch sy Frou wuchelang müessi mit dem Madeleine alleini la. Und de chömi de gar flyßig di gueti Frou Willading vo Allmedingen übere. Da wärs ihm doch gar agnähm, wenn d’ Frou Maréchale chly wetti nes Oug ha uf das Meitschi. Si kennt afangen öppis vo der Wält und wüßti am beschte der Sach der Dräih z’ gä, wie-n-ers ha möchti. Heig me jitz di Gschicht ygfädnet, so müeß me derby blyben und ds Meitschi dressiere, daß der Hämi de o chönn Freud erläben an ihm. D’ Maréchale het das meh als nume guet begriffen und gseit: «Wolle, Herr Heimlicher, Dir chönnet uf mi zelle, i will mys Beschte tue.»

		«Lueget,» het der Herr Ryhiner byschtet, «i möcht niemerem nüt Böses nacherede; aber begryfet, my Frou lost de no gärn uf d’ Frou Willading, und i förchte, 37 die chönnti mer de vor luter Härzesgüeti das Chind no uf d’ Idee bringe, es findi sys Glück nid da...»

		«Wo men ihms eso delizios paratmacht. — O i begryfen Ech schuderhaft guet. I will Ech das scho arrangiere.» Tatedurschtig hei der Madame de Chateauvieux ihri Ouge zündtet, wo si das gseit het. Ds Vertraue vom Herr Ryhiner het se-n-ufzoge wie ds Geisleschnüerli ne Zwirbel. Jawolle-parolle! Das Töchterli wei mer zwägbürschte, daß si z’ Versailles ne Begriff überchöme vo Bärn und was Gattigs hie, het si dänkt. Het si nid dem Hämi ne Platz im Regimänt erläschelet? Da isch es jitz grad i eis gange, ihm no sys Brütli z’ dressiere.

		Ds Interieur hingäge vo der chöschtleche Baretli-Tochter het der Herr Ryhiner syr Frou vorbhalte. Und si het sechs o nid la näh, will si das Chind gruusam gärn gha und im tiefschte Härzesgrund däm Baretli-Glück nid düryne trouet het.

		Scho z’ morndrisch het me d’ Frou Maréchale wieder z’ Märchlige gseh arücke. D’ Tante Rosine und ds Madeleine hei juscht im Peristyle g’arbeitet. Me het natürlech nid anders dörfe, als sy allerhöflechschti Freud zeige; aber wär jitz hätti chönne hinder den Ougsöpflen yneglüüßle, dä hätti gseh, daß di gueti Frou Ryhiner nid besser als ihres Sorgechind mit sech eis worden isch, öb si d’ Maréchale lieber wetti stüpfen oder strychle. Wenn das däwäg het sölle cho, daß di Gäxnasen ei und all Tag z’ Märchlige chöm cho säge, was 38 gah müeß, so chönnti’s eim de bald verleide. Aber, was hei si anders welle?

		D’ Madame de Chateauvieux het gseit, si müessi mit der Tante rede, und me het ds Madeleine für ne Momänt wyters gschickt. Me chönni natürlech nid mit Apredige zum Zil cho, isch du d’ Frou Rosine brichtet worde, me müessi d’ Lätzge bi praktischer Glägeheit mache, und drum wärs villicht nid übel, wenn men albeneinisch chly für jüngeri Gsellscheft luegti.

		«Abah,» het d’ Frou Ryhiner gseit, «da sötti me de geng uf und nache sy, wenn si eim i allem ume gürte, und das cha mers neue nüt.»

		Juscht descht besser hets es aber der Maréchale chönne, wo um öppis jünger gsi und vo Zyt zu Zyt no ganz ghörig i Yäs graten isch. Der Herr Maréchal-de-Camp isch i der Wält umenanderegfahren und nume ga Bärn cho, wenn er grad nüt Luschtigers gwüßt oder ne bsundere Gluscht na Chäs und Anke gha het. Si hingägen isch e gueti Bärnere bliben und het ganz guet gwüßt, daß si mit ihrem Pariserfirniß niene so viel würdi gälte, wie bi ihrne guete Mutze.

		Ei Tag isch du d’ Frou Rosine ga Allmedingen übere, der Frou Willading ga ds Härz lääre. Zu ihrer Verwunderung het aber d’ Frou Therese gar nid viel derwider gha, daß me de junge Lüte chly Lust macht. «Gjeukt mueß halt, schynts, sy,» het si gmeint, «und wenn ds Cecile das junge Volk wott goume, he nu so de!»

		39 D’ Frou Ryhiner het ihrer Fründin ganz scharf under di grüentscheligi Hube gluegt; aber si isch neren einschtwyle no nid drübercho, was hinder där unvermuetete Meinung stecki. Si hei no nes Längs und es Breits über di Sach gredt, ohni daß öppis anders derby usecho wäri. Ändlech — es isch scho gäge de Füfe gange — isch d’ Frou Rosine gäge hei zue. Me het nere wohl agseh, daß neren öppis ufem Mage lyt. «Es isch mer eifach nid wohl derby, wenn i weiß, daß das ganze junge Volk z’ Chräiligen äne grupet und i nid cha derby sy,» het si am Hoftor gseit. Und will d’ Frou Willading gspürt het, daß ihri Fründin mit mene Dörnli im chlyne Zehjeli dervogeit, isch si rätig worde, si well se no chly begleite. Myn Troscht, wie mängisch sy di zwo zwüsche Märchligen und Allmedingen ufen und abe träppelet, bis me di einti oder di anderi isch cho heirüefe! So sy si du neue hütt o undereinisch beidi z’ Märchlige vorem Gartetor gstanden und no lang nid fertig gsi mit plissés und falbelas, da geit d’ Lächefrou ane vorby und seit: «Gueten Abe wou, ihr Froue. — Es giit emu luschtig danide.»

		«Wo?» fragt d’ Frou Ryhiner.

		«E da ufem Däntsch nide.»

		Dermit isch d’ Lächefrou wyters. Was si welle het, het si gha. Si isch toub gsi drüber, daß nere di junge Lüt z’ mitts dür ihre Chabisplätz düregsprunge sy.

		Jitz sy di beide Dame nid übel i d’ Sätz cho. Wie zwo Änte zum Fuettertrögli, sy si mit gstreckte Häls 40 uf d’ Ussichtsrondelle gwatschlet und grad no im rächte Momänt vüre cho. Ufem Däntsch unde, a der Aare, wo ganz es schmals Brätt übere Gießenablouf geit, treit wahrhaftig der jung Dittliger d’ Maréchale über das waggelige Brüggli. Druuf isch es anders Päärli cho und no-n-es dritts, und offebar het me das Manöver mit nere bsundere Grazie müesse-n-usfüehre. — Soso, hmhm, Cecile, also das wäre jitz zum Byspil so praktischi Lätzge. — Und jitze — d’ Frou Rosine chlemmt d’ Frou Theresen i Arm, daß si fascht göisset — jitz chunt der Xandi Wagner, usgrächnet der Xandi Wagner, mit dem Madeleine Herbort usem Gschtrüpp vüre. Wie-n-es Windspil gumpet er mit syne rahne Bei übere Bach und tuet sech dänen i Positur mit usbreiteten Arme. Und jitz — Therese! — Rosine! — chunt, hälf mer Gott, ds Madeleine wie-n-en Eichhorn übere Däntsch cho z’ gümperle, bloß mit eim Fueßspitz ufe Waggeliladen und — jups! — i eim Satz dem Xander i d’ Arme!

		Undereinisch stellt di ganzi luschtigi Gsellschaft d’ Ohre. Was het me ghört? — Dobe, vom Ussichtsterrassli? — Prezis wie-n-e Gejerpfiff. Ja, wenn so-n-e Chlupf dür ne Tantehals usefahrt...!

		«Dir dörfet o cho. Chömet nume! Mer lüpfen ech im Flug übere,» rüefts übermüetig dürenandere. Und scho springe zwee liechtfüeßigi Herren übere Lade z’rück, für di beide Tante ga z’ reiche. Aber me het bereits niene nütmeh gseh vo ne, und d’ Maréchale het zu neren 41 andere Lätzge gwunke. Es isch nere zwar meh als fatal gsi, daß grad i däm Ougeblick di zwoo da obe hei müesse d’Gwundernasen über ds Bort us strecke. Aber tant pis, het si dänkt, wär d’Juged het, het d’Zuekunft.

		Di beide Tante hingäge hei sech jitz erscht rächt gfunden i ihrer gmeinsamen Etrüschtung über di neu-modischi Art vo leçons de maintien. Si sy eis worde, wolle, däm Cecile welle si de morn der Marsch mache.

		Z’morndrisch het sech aber d’ Frou de Chateauvieux nid zuechegla; si het ihri Gleich und Wade gspürt und e chly müesse leue, für neui Chreft z’ sammle. Und wo si du wieder einisch alli dreie zsämecho sy, für wyter z’ bouen a ds Madeleines Glück, da het du d’ Frou Rosine geng uf d’ Frou Therese gwartet, daß si afaj schmähle, und d’ Frou Theresen uf d’ Frou Rosine, und underdesse het d’ Frou Maréchale ds groß Wort gfüehrt, und derby isch es blibe.

		Wo ne der Aare nah nüt meh neus z’ Sinn cho isch, het me du imaginiert, me gang jitz uf d’ Jagd. Dem Gficht und de Hase hets nüt ta, aber d’ Lüt hei sech schier nümme voruse trouet, wenn ds «wild Heer» vo Chräiligen ufbrochen isch, vowägen um d’ Breichi hei sech di Dame nid bös plaget. Jitz het du ei Tag der Herr Ryhiner der Madame de Chateauvieux gseit, grad ganz lätz bruuch si de d’ Bure z’ ringsetum nid z’ mache mit däm Ghouder. Aber sünsch het er nere gar keini Vorwürf gmacht, vowäge, es het ne dunkt, ds Madeleine tüej der Chnopf uf und es heig sech scho 42 rächt guet i syni fiançailles gfunde. Wie hätts o nid sölle? Es het gfunde, wenn das d’ Dressur zum Mariage sygi, so chömms allwäg doch de nid so längwylig use, wie-n-es sechs ybildet heigi.

		Geng Neus het men ersunne. Vo Ryten und Fahre hei si gredt, und wär weiß, was si no agstellt hätte, wär’ du nid öppis gscheh, wo der Sach en andere Rank gä het.

		Einisch zwüschenyne nämlech het d’ Madame de Chateauvieux dem Madeleine welle sy Zuekunft chüschtig machen und het es Längs und es Breits erzellt, wie de das i däm Versailles zuegangi wenn me de Majeschtäte vorgstellt wärdi.

		«Der Rock mueß vier Ell läng sy und d’ Paniers zwo Ell breit. Das isch alles bis uf ds Tüpfli use vorgschribe, sogar no, wo me d’ Sach söll choufen oder etlehne. Coiffiere lat me sech bim Leonard, und ds Rote tuet eim e Mademoiselle Martin ufsetze. Es isch eigetlech degoutant, aber afin. E Mademoiselle Bertin macht eim der Puff und steckt d’ Fädere druuf. — Und de natürlech d’ Bijoux!»

		«Wär nere het,» meint ds Madeleine.

		«Ja, het! Di wenigschte hätte nere gnue. Aber da isch scho derfür gsorget. D’ Hofdame vo de Prinzässinne du sang dörfe dr Diamanten usem Schatz vo ihrne Herrschaften etlehne, so viel du wottsch. Me drückt ne zäche Louis i d’ Hand. Das macht äbe ne Teil vo ihrne Revenues us.»

		«Sapristi, wenn me de so öppis verlüürt!»

		43 «Me verlüürts äbe nid. — Das alles isch überhoupt no nüt; aber di nötige Marraines z’ übercho! Begryf, es mueß ein öpper ynefüehre, und wie meh und vornähmeri Lüt men um sech ume het, descht besser isch men ufgnoh. I ha d’ Madame de Chimay gha, d’ Maréchale d’ Armentières, d’ Madame de St. Maurice und d’ Frou von Erlach-Jassaud und de hindehär alli myni Herre.»

		Ds Madeleine het dänkt, afangen um Herre wär’s nid verläge.

		«Und de,» het d’ Madame de Chateauvieux furtgfahre, «wenn de der groß Momänt chunt und men ein i Saal yneschiebt — i cha drs nume säge — da überchunt no es jedes Härzchlopfe. Dänk, di Mängi vo vürnäme Lüte, wo ein da muschtere! Nid z’ rede vo de Majeschtäte sälber. Da zeigt es sech de, ob eis sech weiß z’ dräje. Z’ erscht füehrt me di vore Chünig. Da muesch drei ganz tiefi Révérences mache. Scho bis me das los het! De tuet me derglyche, me küssi dem Chünig der Chuttefäcken und bückt sech derzue, bis eim der Chünig ufhet und derglyche tuet, er gäb eim es Müntschi uf d’ Stirne. Dernah füehrt me di glychi Komedi bi der Chünigin uf und de bi allne Prinzen und Prinzässinne du sang. — Ja, me het nachhär schier Chrüzweh. Und de meinsch, du sygisch fertig; aber oha Bänz! Jitz chunt di böschti Prob. Jitz muesch under luter tiefe Révérences hindertsi us däm Gchütt use, ohni z’ stolpere.»

		44 «I gloub, i wär de no gleitig dusse.»

		«Das meint es jedes, bevors es probiert het. Dänk di längi Schleppe!»

		«Jäso? — O, die schlängget me halt näbedsi — öppe so.»

		Ds Madeleine het afah reveräncelen und het sech dräit, daß sys Summerröckli nume so gfloge-n-isch.

		«Ja ja,» het d’ Maréchale glachet. «Wart nume, bis d’ e Hofschleppen anne hesch.»

		Dere Lätzge het jitz ds Madeleine schier all Tag übercho. Es het sech wyters nüt druus gmacht. Me het sech amüsiert und nidemal dra dänkt, daß me settigs je z’ grächtem wärdi bruuche. So hindenume het ds junge Volk sech ehnder luschtig gmacht überen Yfer vo der Maréchale, will si wohl gmerkt hei, daß si sälber der Gugger im Lyb gha het sech z’ amüsiere.

		Der Tag druuf sy di drei Parze wieder z’ Märchlige binenandere gsässen und hei underem große Tulipier Tapisserie gmacht und zwüschenyne byschtet über d’ Hitz. Es isch topp gsi wie im höchschte Summer, und mängisch het es di Froue dunkt, si wette lieber im Weiher sitze, wo änet dem Gazon eso schläferig plöderlet het. Ds Madeleine hets dobe bi synen Ufgabe hinder de grüene Felläde prezis glych gha. Der ganz Underschid isch nume dä gsi, daß es, wie öppen anderi jungi Lüt o, dänkt het, es tragi eigetlech nid viel ab sech däwäg z’ plage. Es geit nid lang, so chunt di Chrott über ds Gazon cho z’ zäberle. Si het nüt annegha als 45 di roti Badchappen und es Lilache, so eis na der alte Wärig, e halbi Jucherte groß, so daß es ihm zur Ymummelete no ne längi Schleppe gä het. Däwäg isch es z’ erscht vor d’ Frou Maréchale cho, het e tiefi Reverence gmacht und gseit: «Gället eso?» Und du ds Glyche vor der Frou Willading und vor der Tante Rosine. Die het afah ufbegähren und ds Madeleine wellen i ds Huus jage. Aber ihri Fründinne hei glachet und sy ufe Gspaß ygange. Und ds Madeleine het vürgfahren und vor der Maréchale d’Reverence à recul probiert und d’ Schleppe gschlängget, bis es wieder z’ mitts ufem Gazon isch gsi. Dert hets no einisch ganz e tiefi Reverence gmacht und du isch ds Lilachen undereinisch am Bode gsi und ds Madeleine i dreine Gümp — jups! — im Weiher, daß es höchuuf gsprützt het.

		D’ Maréchale het zu Träne glachet, und d’ Frou Willading het nume so gwaggelet am ganze Lyb und eismal über ds andere gseit: «Möhrig isch es, möhrig, eifach möhrig!» Aber d’ Frou Ryhiner isch chrydewyß worde vor Töubi und ufgschosse. «Attends,» het si gschmählt, «je t’apprendrai blüttle comme-ça am heiterhälle Tag.»

		«Eh la’s doch!» hei di andere gseit. «Bi der Hitz!»

		Aber jitz ghört me hinderem Wäldli Huefschlag. Potz Guggerli! Das hingäge de nid! hets du gheisse. Jitz sy si alli dreien ufgstande. D’ Maréchale und d’ Frou Willading sy gäge ds Huus gsprunge, für ga z’ säge, me söll emel de niemer i Garten yne la. Und 46 damit nid öppen e Visite zum Fänschter us öppis gsej, isch d’ Tante Rosine mit dem usgspreitete Lilache gäge Weiher gsprungen und het gschroue: «Allons, allons, cache-toi!»

		Jitz sy frylech scho Reverences à recul nid liecht z’ mache. Aber mit mene höch usgspreitete Lilache vorem Gsicht um ne Weiher ume z’ springe wott o glehrt sy. Di gueti Frou Rosine het das no nie praktiziert gha. Drum trappet si ufe Soum vo däm schöne Bett-Tuech und isch undereinisch — ohni Badchappe — bi ihrer Nièce a der Chüeli. Bi mene Haar hätti’s e Seeschlacht gä; aber ds Madeleine het nid gwartet, bis es by-n-ihm ygschlage het. Und will me mit Jupons im Wasser nid so gschwind cha vorrücke, isch es der Verfolgung änenusen ertrunne, het ds halbnasse Lilachen umglyret und isch im Huus verschwunde, me het nid gwüßt wie. Wie-n-es sech schickt, hets der Rigel vo der Stubestür gstoßen und du schuderhaft lang bruucht für sech wieder az’lege.

		Wo-n-es du ändlech d’ Badchappen i der Abedsunne vorem Fänschter usgschüttlet het, hets der Frou de Chateauvieux zuegrüeft: «D’ Diamante hei mi nüt gchoschtet.»

		«Ja ja,» het d’ Maréchale g’antwortet, «und bisch doch di schönschti gsi am Hof.»

		Und «möhrig isch es, möhrig,» het d’ Frou Therese no einisch gseit.

		Öppen acht Tag druuf isch e schwarz agleite Herr 47 im gsetzteren Alter der Hüenli-Stutz uf gwanderet. Er isch ganz unglychlig gloffe, bald gleitig, wie wenn er schnuerstracks uf öpper z’ dorf wetti — das hätti men o chönne meine, will er mit sym spanische Rohr i di lääri warmi Luft gfochte het —, de wieder langsam und versunne. Und albeneinisch het er ganz plötzlech Halt gmacht, mit gspreizte Füeße, der Stäcke mit beidne Hände vor sech fescht ufgstellt und der Blick drüber ewäg i Straßestoub grichtet. Es wär eso herrlech gsi z’ ringsetum. Di schwarze Tanne z’ beidne Syte vom Wäg hei mit ihrne Zwisle zum blaue Himmel dütet: lue wie schön! Und undenyne hei si da und dert es Sunneblickli ufem wüehlig weiche Mieschbode la düre-güggele, mit mene guldgälen oder füürrote Schwumm druffe. Und was am Straßebord alles g’glänzt und g’glitzeret het vo Brambeeri und Touchrälli uf Bletter und rotbruune dornige Ruete — es isch ei Pracht gsi. Aber uf das alles het dä einsam Wanderer nid g’achtet. Vo wytem hätti men ihm agseh, daß ihm öppis schwär im Sinn lyt. Wär’ das nid gsi, so wär’ er gar nid der Stutz ufgange, vowägen er het ja eigetlech ga Märchlige welle. Und wo-n-er dobe vore Wald usecho isch, het er no einisch nid abgschwänkt. Alli Gredi isch er wyter gloffe, sogar über Allmedingen use bis zum große Cheschteneboum oben am Bollholzstutz, wo di wyti Ussicht uf ds Aaretal und di ganzi Bärgherrlechkeit sech uftuet, vom Wätterhorn bis zum Niese. Da isch er ds Bord uf und het sech i ds Gras gsetzt. E 48 Buur, wo am Rain gäge Chly-Höchstette z’ Acher gfahren isch, het albeneinisch übereblinzlet und dänkt, dä Herr syg allwäg e chly lätz im Chopf, daß er da so a mene heilige Wärchtigmorge mit sym Stäcke chöm cho ds Gras verchlopfe. Ja, wenn er gwüßt hätti, daß das der Hälfer Müsli isch und was er alles ufem Härz gha het! Isch er nid eine vo de wenige Manne z’ Bärn gsi, wo gspürt hei, was i der Luft glägen isch?

		Jitz zieht er sogar sy große rotsydige Naselumpe füren und — wüscht sech d’ Ouge. Es isch nid gsi us Verdruß über ds junge Volk, wo-n-ihm wäge syne scharfe Predige z’ Nacht isch mit Turbebitze ga d’ Fänschterschyben yschieße — was het me vo denen übersühnige Galine bessers wellen erwarte. Nei, aber wo-n-er da di ganzi Pracht vom Bärnerland eso schön usgspreitet gseh het, isch es ihm gsi, er chönni’s nümmen ertrage. «Si wüsse’s so sicher wie-n-i,» het er sech gseit, «daß es bachab geit und daß ds Unglück vor der Türe passet; aber si tole’s nid, daß me dervo redt. Si tüe grad, wie wenn niemer ussert de Regänten a däm lieben alte Bärn hieng. Und wär weiß — wär weiß,» — mit däm isch er ufgstande — «öb üsereine, wo weniger dervo profitiert, das Land nid tiefer im Härz treit als di gnädige Herre!»

		Es isch Zyt gsi umz’chehre. Fascht no weniger als im Usecho het er jitz näbenume gluegt. Eigetlech isch er nume so wyt gloffe, für meh Zyt z’ ha zum Überlege, und jitz het er um keis Brösmeli besser gwüßt, wie-n-er 49 sys Vorhabe well agattige, als no vor nere Stund. Er het nämlech zu ds Herr Ryhiners use sölle, für das Madeleine Herbort ga i d’ Kur z’ näh und z’ verabrede, wie me’s am Beschten i d’ Underwysig brächti. Höchschti Zyt! het der Hälfer gfunde. Scho meh als nes Jahr isch es gägen anderi hindedry gsi. Di Sach het ihm e chly Chummer gmacht, vowägen über d’ Erziehung zur Gottsäligkeit het er so syni bsunderen Idee gha. Er isch der Meinung gsi, me söll d’ Chinder nid lehre bätte. Erscht wenn si de nache syge für öppis z’ begryfe vo Gott und Ewigkeit, söll me se derzue aleite; aber de müeß me ne de o mit dem ganze heiligen Ärnscht vo der Religion uf d’ Seel rücke. Und jitz het er da so nes Gensli sölle zur Raison bringe, wo zwar vermuetlech am Bätte sech no nid überta, aber na Gott o nid meh Verlange treit het als na irged mene Schuelmeischter. Er het ja afange gwüßt, daß men i mängem Huus d’ Juged het la ufwachse wie ds Gjät. Und niemer het dra gsinnet, daß a mene schöne Morge di ganzi alti Bärnherrlechkeit het chönne zsämechrute. Und de?

		Zmitts ufem Wäg zwüsche der Thunstraß und Märchligen isch ihm halblut es Wort etwütscht, wo nid so ganz zu syr wohl überleiten Art passet het. Chunt da nid wie ds lybhaftig Türschtegjeg e ganzi Trybete Hünd uf ne los. Das het ech da gwoulet und gwadlet der Wäg uf wie lätz. Und wyt und breit e keis Muul, wo ne hätti chönne rüefe. — Wohl, dert unde vorem Herrehuus isch es ganzes Gständ. Aber 50 niemer luegt näbenume, wo der Herr Müsli mit sym Stäcken uf all Syten uswäiht und befiehlt: «Häbet euch von mir, ihr Übeltäter!» Glücklecherwys schnellt du eine vo dene Hünd der ander vor Yfer i ds Ohr, daß er lut ufweisset. Jitz wohl, jitz het men ufgluegt dert unde. «Sidi!» «Medor!» «Wadi Wadi!» «Bläß!» hets du undereinisch gheisse, und di ganzi Meuten isch mit Brüele, Choderen und Woulen i d’ Matten use zwirblet, so daß der Herr Hälfer sy Wäg het chönne furtsetze.

		Aber fascht hätt’ er no einisch gseit «häbet euch von mir!» wo-n-er necher chunt und gseht, daß e ganzi Jagdgsellscheft im Hof versammlet isch, z’ mitts drinne d’ Jumpfer Herbort, umwädlet vo junge Herre.

		«Mhm,» het der Herr Müsli dänkt, «da manglets e bravi Fischruete, für das Förnli usez’lüpfe.»

		Uf der Stäge vor der Hustüren isch d’ Frou Maréchale-n-erschine. Offebar het men uf die gwartet. E Tricorne het dä Habernarr annegha und es Jagdcostüme, ’s het nüt meh gfählt drannen als Hosen und Kanonestifel.

		Zum Glück het der Herr Hälfer nid ghört, was da gredt worden isch.

		«Dert chunt, der Gugger sölls näh, der Müsli,» seit eine vo de Jeger.

		«Abah,» macht ds Madeleine, wo ganz guet gwüßt het, was das bedütet, «jitz mueß i hie blybe.»

		«Nei — nei — nei! Das hingäge de nid,» antwortet 51 der ganz Chor. Und scho macht sech Einen a d’ Madame de Chateauvieux, si söll nes Machtwort rede. Die het gar nid da druuf gwartet. Im Huusgang het si d’ Frou Rosine bereits gfragt: «Du wirsch mr doch nid säge, dä Predikant chömi zum Madeleine?»

		«E wohl pärse, me het ne bschickt.»

		«Ne pourrait-on pas le renvoyer?»

		«Ja, bim Tuusig! Das fählti sech jitz grad no.»

		«Das wird doch o nid grad hütt müesse sy.»

		«Das chönnt men ehnder vo euem Gjeg säge. Hättisch mi vorhär gfragt. Jitz giben i nid nah. — Madeleine, du blybsch da, hesch ghört?»

		D’ Haselmuus het es Duureli gmacht. Fascht no herter als ds Daheimeblyben isch se d’ Reverence-n-acho, wo si jitz dem Herr Hälfer het müesse mache. Dä isch zäche Schritt vo der Gsellscheft ewäg blybe stah, het der Huet abzogen und gäge d’ Maréchale linggs und di junge Lüt rächts e Serviteur gmacht. D’ Madame de Chateauvieux isch ufem Stägli gstande wie-n-e Gländerfigur, d’ Nasen i der Luft, amene Wasserspeuer z’ trotz. Und di junge Herre hei der Chifel gstellt und über d’ Achsle gschilet. So sy si alli bockstill gstande, währed der Herr Hälfer im Stägenufgah der Maréchale no einisch d’ Reveränz gmacht het. Hinder ihm här isch ds Madeleine cho, het mit syne Söumeitschifingerli ufe rote Foulardzipfel dütet, wo dem Herr Müsli us der Chuttetäsche ghanget isch, und mit syne «Haselnüß» di ganzi Cour d’honneur yglade sech luschtig z’ mache. 52 Aber es isch sech enanderenah greuig worde, und drum het es under der Hustüre, us Angscht, der Xandi Wagner mögt sech nid ebha, dem geischtleche Herr no ne Schlämperlig az’hänke, der Finger uf d’ Lippe gleit. Der Xandi het das natürlech lätz verstanden und mit nes paar «Kußhänd» g’antwortet.

		D’ Frou Rosine het du derfür mit descht größerem Reschpäkt der Hälfer epfangen und i ds Sääli gfüehrt. Im beschte Fauteuil het si ne gheisse platznäh, und ds Töchterli het uf mene Höck ohni Lähne Zyt übercho sech z’ sammle, was ihm nid so ganz liecht worden isch, will me’s bald druuf vom Wäldli här het ghöre chlepfen und woule, daß d’ Fänschterschybe gsurret hei.

		«E nu, Herr Hälfer,» het d’ Frou Rosine-n-agfange, «i bi jitz rächt froh, daß Dir cho syd. Me weiß würklech mängisch nümme, wie me sech söll chehre. I will ja gar nid säge, daß sech jungi Lüt nit sötte vertue. Me isch o einisch jung gsi. Aber ds Läben isch de no läng und mängisch nid liecht. Und da dunkts mi, es sygi nid ganz glych, ob men eis z’ rächter Zyt uf ds guete Trom ta heigi. I wett nüt säge, wenn me nid Fiancée wär. Aber wenn me scho a ds Hürate mueß dänke, so sötti me sech d’ Faxe chly usem Chopf tue. Es isch mer gar nid rächt, daß men alli Tag en société chunt und jeukt, bis es nachtet.»

		So isch es no nes Rüngli wyter gange, und will ds Madeleine di Gedankegäng nid zum erschtemal ghört het, so het es sechs gönnt, underdesse chly dem Herr 53 Hälfer sys Gsün z’ studiere. Grad e schöne Ma syg er nid; aber er heig öppis gruusam Güetigs um ds Muul ume, het es gfunde, und chlyni gwunderigi Öugli. Dä verstüendi ein sicher no, wenn men öppis ufem Härz hätti. Ds Madeleine het däm no nachegstuunet, wo undereinisch d’ Tante Rosine seit: «I la-n-ech jitz allei, und i bitten Ech, Herr Hälfer, redet nume dütlech.»

		«Es isch my Gwanheit, Frou Heimlecher,» seit der Herr Müsli und macht e tiefe Serviteur.

		D’ Haselmuus het dem Juponzopfe vo der Tante, wo jitz usem Türspalt verschwunden isch, chly verläge nachegluegt. Jitz chunts, het si mit mene gheime Gruuse dänkt und nüt anders gmeint, als der Herr Hälfer wärd’ nere di armi Seel uswinde bis uf ds letschte Tröpfli und — wär weiß — no d’ Lätzge mache, will si dem Hämi nid flyßiger nachebrieggi. Ds Härz het nere schuderhaft gchlopfet, wo-n-er uf se zuecho isch. Schön bisch de wäger nid, aber... Wyter het ds Madeleine nid Zyt gha z’ dänke. Er het ihm zwo großi Händ etgägegstreckt, und gäb es nume gwüßt het, was er dermit wott, het es syni Tälpli dry gleit und d’ Ouge gspürt aloufe. Verschämt hets sytligen a Bode gluegt, so daß sys rosefarbigen Öhrli grad schön vore Bychtiger härecho isch.

		«Darf i frage, mit wäm Dir versproche syd?» — Mit däm het der Hälfer dem Madeleine syni Händ losgla, und es jedes het sech uf sy Stuehl gsetzt wie vori.

		«Mit dem Herr Hämi Saager vo Chäsertz.»

		54 «Syd dr scho verchündet?»

		Jitz macht ds Madeleine ganz verstuuneti Ouge. «Verchündet? Er isch ja z’Paris, bim Regimänt, und es weiß nume no niemer, wenn er wieder umechunt.»

		«Jaso! — Schrybet dr ech flyßig?»

		«Bis jitz nid. — Ach, wüsset Dr, Herr Hälfer, me weiß doch nid rächt, was me sech schrybe sött. Mer kenne ja enandere chuum.»

		«Aha! — Aber dir verstandet enandere doch guet? — I meine, dir wüsset doch ungfähr, es jedes, was ds andere so dänkt? — Dir heit doch Vertroue zue-n-ihm?»

		«Ach, das villicht scho. Er isch gwüß e brave Ma.»

		Der Hälfer het gmerkt, daß ds Madeleine nid rächt mit der Sprach darf userücke, und wott ihm es Brüggli schla.

		«Loset, my Liebi,» seit er, «wenn Ech öppis plaget, wo Dr nid rächt dörfet säge, vor mir genieret Ech emel de nid. I schwyge wie ds Grab, und wenn ig Ech guet söll rate, so sött’ i halt scho chly wüsse, wie’s Ech um ds Härz isch.»

		Ds Madeleine schwygt. Es suecht sys Naselümpli und faht afah d’ Ougen abtüpfe.

		«Loset, my Liebi,» fahrt der Hälfer furt, «nähmet mer di Frag nid übel, i möcht würklech Eues Beschte: Heit dir enand de o gärn oder...?»

		Er het nid wyter bruuche z’ frage. Keis Wort isch zwar lut worde. Aber dem Madeleine syni Achsle, wo 55 no so gar nüt hei treit gha bis jitze, und sy Chruslechopf hei dütlech gnue g’antwortet.

		«Mhm, steit das däwäg,» het der Herr Müsli dänkt. Es ganzes Chehrli sy si jitz beidi binenandere gsässe, ohni nes Wort z’ rede. Ds Madeleine het nüt anders erwartet, als daß jitz de e Predig losgangi à la Unggle Gabriel vo Vernunft anäh, sech dryschicke, folgen und so wyters. Het es di Sprüch nid scho bald uswändig chönne? — Statt däm fragt der Hälfer: «Excüsieret my Gwunder, Jumpfer Herbort. Es wird dänk der Wille sy vo Euem Tüteur?»

		«He äben isch es,» jammeret ds Madeleine. «Aber säget mir jitz einisch offen und ehrlech: Findet Dir, i müeß ne näh?»

		Der Hälfer isch uf alles gfasset gsi, nume grad uf die Frag nid. Si het ne vo sym Sässel ufgsprängt, und es isch ne na syr Gwohnheit i settige Fällen acho i der Stuben umenandere z’ rönne; aber er het sech doch ebha. Der Chopf uf d’ Syte gheltet, het er langsam beidi Achsle ganz höch ufezogen und se du undereinisch la falle.

		«Ds Glück steit halt uf der Liebi,» seit er ändlich.

		«Gället!» Dermit isch ds Haselmüüsli dem Chilchemüüsli ume Hals gumpet und het ihm es härzhafts Müntschi uf di suber gschabete Backe gä. Der Hälfer hets la gscheh. Hätt’ er öppe jitz ds Glyche sölle säge, wie vori, wo-n-ihm d’ Hünd i d’ Bei gfahre sy? Fascht sy-n-ihm d’ Ouge füecht worden ob däm Gump us versteckter 56 Härzesnot, und er het nid anders chönnen als dä luschtig Chopf voll schwäre Gedanken i syni prieschterleche Händ z’ näh und...

		Aber jitz gseht er im Spiegel a der Wand, wie hinder ihm ganz hübscheli d’ Türen ufgeit und d’ Bollouge vo der Frou Rosine Rächeschaft heusche. Blitzgschwind het er errate gha, daß d’ Frou Heimlicheri nid wyt ewäg chönni gsi sy, und dänkt: «Chumm du nume.» Ganz rüejig het er der Chopf vo sym Schützling fescht i de Hände bhalten und gseit: «Syd nume getroscht, der lieb Gott wird Ech de der Wäg scho zeige. Luteri Liebi het ne geng uf ihrer Syte.»

		Wo d’ Frou Ryhiner di roten Ouge vo ihrem Sorgechind gseh het, isch si gruusam z’fride gsi mit dem Herr Hälfer. Er müeßi ghörig zuechegha ha, het si vermuetet, und das heigs juscht bruucht. Si het ihm vo Härze danket und ne du no bis a ds Gartetor begleitet.

		Zum Erstuune, het es d’ Tante Rosine nachhär dunkt, wie duuch und lieb ds Madeleine undereinisch sygi. Wie-n-en umgchehrte Händsche. Und jitz heissi’s ds Yse schmide. No bevor di Houderigsellschaft, wo sech offebar gäge Vilbringe-Wald übere verloffe het, ume zrüggchömi, müeß ga Paris gschribe sy.

		Me het Papier und Fädere grüschtet und ds Meitschi gmacht härez’sitze. Aber das het sech gwehrt und gwunden und gseit, es sygi nid ufgleit zum schrybe. Z’letscht isch wieder einisch nüt als Salzwasser 57 uf das Bögli cho, und me het es troches müesse fürenäh. Und du het d’ Frou Rosine dänkt, jitz mach me nümme längs Fäderläsis und het e Brief diktiert, so zärtlech und reschpäktvoll wie der Herr Ryhiner i sym Läbe no keinen übercho het — emel nid vo syr Brut und Frou.

		Ob allem Schryben isch ds Madeleine stiller und zfridener worden und het sech z’letscht eso wenig meh gwehrt, daß d’ Tante Rosinen im Stille gsüüfzet het, wunderlech syg de das Meitschi. Chuum isch der Brief adressiert und pütschiert gsi, het si ne-n-i Gwahrsam gnoh, für ne-n-i d’ Stadt z’ schicke. Ds Madeleine het ne-n-aber im Oug bhalte, und sobald es gwüßt het, wo-n-er ufe Bott wartet, isch di Chrott gange, het es dritts Bögli usem glyche Druckli gnoh, hets läär gla, suber adressiert, pütschiert und a Platz gleit vom diktierte Brief. Dä hingägen isch bald druuf i hunderttuused Fätzleni im Bach zur Aaren abe gschwumme. 58





III.




		Ds Madeleine Herbort isch wieder einisch muetterseelenalleini uf sym Lieblingsplätzli gsässe, dusse, am Waldbort ob der Aare. Versteckt het es sech dert, und zwar dasmal vor der Tante Rosinen und ihrne beide Fründinne, wo vorem ruuche Herbschtluft sech i ds Sääli gflüchtet hei. E zytlang isch es byne gsässen und het glost, was d’ Maréchale vo Neuigkeiten us Paris gchramet het. Me het nere ganz guet agmerkt, daß si’s eigetlech nid gärn brichtet het; aber si hets doch nid mögen ebha. Gspässigi Sache. Daß der Chünig, sitdäm er dä Summer einisch probiert heigi z’ etwütsche, nume no wie-n-e Gfangene läbi und momäntan gar nüt meh z’ säge heigi. Das het anders tönt, als ds sältmal, wo si nid gnue vom Hof und settigem Züüg het chönne zum Beschte gä. Me het neren andächtig zueglost; aber wo du ds Gspräch uf d’ Schwyzerregimänter cho isch — vom Ufruehr im Regimänt, vo ihrem Ma het si frylech nüt gseit —, isch d’ Haselmuus dür ds große Loch im Täfel verschwunde, sünsch hätti’s eis, zwöi, drü gheisse: Apropos, ds Madeleine het e charmante Brief vo sym Fiancé übercho, und de hätti 59 me ne no müesse gä z’ läse. Hübscheli isch es überufe, dä Brief ga reiche, und hübscheli mit zur Hustüren us, hindedüren über ds Hübeli, dür ds Bosquet. Und jitz isch es juscht dranne gsi ne no einisch z’ läse.

		Dä guet Kärli! Dem Madeleine hets afah tage, was es well säge, wenn Eine verliebt sygi. Wie hätti sünsch der Hämi das lääre Bögli, wo-n-es ihm gschickt het, chönne für nes «savoureuses encouragement zum flyßiger Schrybe» näh. Es mueß halt doch öppis dranne sy, wenn me seit, d’ Manne sygen extra derfür gmacht, daß me se-n-am Bändel ume füehri. Zum erschtemal i sym Läbe het, ohni daß es däm kuriose Gfüehl hätti chönne der Name gä, ds Haselmüüsli öppis vo der wohllüschtige wybleche Gruusamkeit gspürt. Aber sobald es das gspürt het, isch es ihm i der Seel z’wider gsi. Nei, däm guete, ehrleche Hämi, wenns ne scho nid möge het, hätti’s doch, weiß Gott, nüt chönne z’ leid tue. Aber äbe...

		Wie länger’s dadrüber gstudiert het, descht meh het ds Madeleine wieder afah gspüre, was ihm scho so mängisch gruusam gfählt het. Nes Härz sött ihm öpper darha, wo-n-es geng und geng wieder chönnti dry-brieggen und lache, ohni daß es sech maßleidig würdi zsämezieh. — Ja, so ungfähr würd’ es sech ne Muetter vorstelle. Syni — ach Herrjere! — nidemal ihres Grab hets ja gwüßt, daß es öppen einisch uf ne Momänt de Lüt hätti chönne der Rügge chehren und dert ga briegge. Wyt wyt ewäg sy Vatter und Muetter begrabe gsi, 60 im Wältschland. Es het umegluegt, wie wenn es öppis suechti, wo-n-es chönnti ga der Chopf dra drücken und hüüle — und wärs o numen e liebe, alte Boum.

		He ja, di alte Böum! Sötte die öppe nüt gspüre? Hei si nid da zu syne Höupte gruuschet und gstöhnet obem Luft, wo ne d’ Bletter abem Lyb grupft und im Übermuet i d’ Luft use gstreut het, wie wenn sie nie ds schönschten am Boum gsi wäre? — Aber si hei halt o d’ Arme na öpperem usgstreckt und niemer dry übercho, di arme.

		Mit däm isch dem Madeleine der Blick wieder ufe Brief gfalle, wo-n-es da i der Hand gha het. Es möcht ne-n-eigetlech los sy, isch es ihns acho; aber vor allem hei ne di Gwundernase nid söllen übercho, wo jitz wieder im Sääli binenandere gsässe sy, für a sym Glück z’ baggle. «Mira rytet ihm uf mene Bäsestil nache!» het es gseit und Fätzli um Fätzli dem Hämi sys Liebes-Message mit de dürre Bletter la i d’ Gießen abe flüge.

		Chuum isch ds letschte Papierfätzli i de Lüfte gsi, so ghört ds Madeleine, daß men ihm vom Huus här rüeft. I ha Zyt gha, dänkts. Und no hindedry sech la z’ bhöre, wo der Brief hicho sygi, het es nid di mindischti Luscht gha. Wenn es öpperem no gönnt hätti ne z’ läse, so wärs de ds Trineli Roggli gsi, dunden im Chälleracher, wo sy Schatz o bi der Garde z’ Paris gha het. Däm hets ja ne Grueß gha usz’richte, und wär weiß, das Buremeitschi hätti sech no interessiert für di Nachrichte vom Regimänt, wo dem Madeleine 61 weder chalt no heiß gmacht hei. Ohni sech lang z’ bsinne, isch es dür ds Wäldli ab gschliche, übere Bach, und wo-n-es änenache ds Bord uf chunt, gseht es ds Trineli im Chrutgarte grupe.

		«Grüeßti, Trineli,» hets ihm gseit, «i bringe dr e Grueß. Errat vo wäm!»

		Ds Trineli het ufgha und sech der Härd vo de Finger gwüscht. «E wär wett Euch o ne Grueß für mi uftrage, Jumpfer Herbort.» Derby het es scho ganz guet gwüßt, wär. Aber me het sech im Chälleracher drümal für einisch bsunne, gäb me het la merke, daß men öppis mit dem Bärtschi Rüedel z’ tue heigi. Und bevor me de Lüte ds luter Wohlmeinen us den Ouge gläse het, isch nüt derglyche ta worde. Drum isch jitz o d’ Muetter Roggli under d’ Chuchitüre cho. Meh no als der Gwunder het d’ Angscht, ds Meitschi chönnti nes Wort z’viel säge, di alti Frou a d’ Tagheiteri vüre tribe. Di guete Lütli hei geng no gmeint, me wüssi nid, warum ds Trinelis Schatz vorem Jahr ga Paris verschwunden isch. Du liebi Zyt! Das Meitschi het halt no anderne junge Bursche gfalle. Meh als einisch het men i nere hilbe Nacht am Bort unde, i de Studen öppis ghöre chnätsche, meh als einisch i de Gieße ghöre gluntsche, wenn öppen e Selhöfeler im Weidlig über d’ Aare cho isch. Und ei Morge het me halt du so eine z’underoben i nere Glungge gfunde. Ta het ihm eigetlech niemer nüt. Das het der Bärtschi Rüedel dem Trineli uf Ehr und Säligkeit gschwore. 62 Er het ne nume ds Bort ab gjagt. Sy ganzi Schuld isch gsi, daß er nid grad isch ga luege, wo-n-ers het ghört gluntsche. Was het er derfür chönne, daß der Selhöfeler mit de Füeßen im Gstrüpp isch blybe bhange?

		Item, ds Madeleine het du nid lang Chrugeli mugeli weli Hand gmacht. Dem Trineli syni schwarzen Ouge — äbe die, wo d’ Schuld gsi sy, daß um ds Huus ume scho so viel Gras isch vertrappet worde — hei-n-ihm dütlech gnue g’antwortet: «Gäll, vom Ruedi?» Es het du no wyters brichtet, daß ds Pariser Pack di Schwyzer Soldaten ufem Strich heigi und alles probiert wärdi, für se vo ihrer Chünigstreui abz’bringe, daß aber der Bärtschi-Ruedi grad eine vo den allerbrävschte sygi. Der Herr Saager heigi gschribe, es söll ne de das i Chälleracher cho brichte.

		Ds Madeleine isch im beschte Zug gsi, da merkt es, daß d’ Frou Roggli an ihm vorby gäge ds Bosquet ufeluegt. Es chehrt sech um und gseht wahrhaftig d’ Madame de Chateauvieux mit ihrne Stögelischueh ds Waldwägli ab cho. No im Abegogeren isch si graziös gsi. Me het grad müessen a ne blausydige Papillon dänke, wo a nere Bluemen umefäcklet, wenn me se da het gseh ds Bort abcho. Ihri schmale Füeßli hei im chräschlige Loub der Wäg gsuecht, und d’ Händ het si zum Balancieren usgstreckt, währed Bletter vo allne Farben um se-n-ume gflatteret sy.

		Se gseh cho und a der Frou Roggli vorby sech i d’ Chuchi ynedrücken isch für ds Madeleineli eis gsi. 63 Das het du di Alti luschtig dunkt und het nere Luft gä. Mit menen eigete Zucken i de runzlige Muulegge het si däm Abstig zuegluegt, und wo d’ Maréchale-n-a Bach chunt, isch es der Frou Roggli etwütscht z’ säge: «Wenns nume dä übersühnig Draguner ungeruus nähm!» — Aber die Freud het si nid söllen erläbe. Wie wenn der Luft se-n-übere glüpft hätti, isch di läbesluschtigi Dame vorem Hus gsi und dranne vorby und ds Bort uf und furt.

		Ds Haselmüüsli het sech ganz still gha hinderem Chuchischaft.

		Wo-n-es sech wieder vürelat und dür ds Fänschterli glüüßlet, ob si vorby sygi, luegt ihns d’ Frou Roggli gwunderig a und seit:

		«Dir schüüchit se de mit Schyn o, di...»

		«I schüüche se wyters gar nüt,» seit ds Madeleine, «si bruucht nume jitz grad nid z’ wüsse, wo-n-i bi.»

		Jitz gseht ds Trineli, daß d’ Muetter mit dem Chifel waggelet. «Muetter, Muetter, bsinn’ di, gäb daß d’ di wieder greuig wirsch.» Aber d’ Muetter hets nümme chönne verha. «He nu,» seit si und faht ds Gschirr ufem Chachelbank afah umenandereschiebe, «we’ nie niemer nüt seit, so cha’s nid guete. Mir sy öppe nid di enzige, wo neuis z’ chlage hei. I cha emel nid begryfe, daß settig Lüt si nid schäme, der liebsändig Tag angeren im Züüg umez’fahre. Üsereis söll sech d’ Finger abchraue für das, was diser frässe... ja, 64 lueget mi numen a, Jumpfer Herbort!... Näht umen o grad e Barrete voll!»

		«Muetter, Muetter!»

		«Jä lueget, Jumpfer Herbort, i meine’s nid bös mit Euergattig Lüte. I weiß wohl, daß nid e niedere cha regiere. Aber der fuul Hung machen u regieren isch zwöierlei. We’ dirs de einisch stänglige gseht tage, de merket dr de villicht o, was läbe heißt. Aber de müeßit dr de vor afah.»

		Uf das Tönli sy dem Madeleine syni Öhrli no nid ygrichtet gsi. Es het di alti Frou ganz erstuunt agluegt und nid rächt gwüßt, was antworte.

		«Dir gseht ja jitz, wie’s chunt, z’ Paris inne. Das chunt de hie o no so, luegit nume.»

		«Hör’ jitz, Muetter, hör’!» mahnet ds Trineli ab und macht dem Madeleine nes Zeiche, es söll usecho. Das isch du no so froh gsi z’ folge. Währed di Alti dinne wyter ufbegährt het, isch es mit dem Trineli nes paar Schritt gäge Bach zue.

		«Dir müessets der Muetter nid zürne,» het ds Trineli gseit, «luegit, si het halt o viel müesse düremachen u geng bös gha. — Aber losit, mueß men ächt Chummer ha wägen üsne z’ Paris inne? Was meinit Dir?»

		«Chummer? Warum?»

		«Ja, i meine nume. Das gspasset allwäg nüt mit denen Ufrüehrer.»

		«O die wärde sech wohl in Acht näh.»

		65 «Mr wei’s hoffe. — So bhüet Ech Gott, Jumpfer Herbort, u dankheigit, daß Dr zue-n-is übere cho syd. We Dir de öppe wieder eis Bricht überchömet, so dänket de a mi, gällit. Myne cha drum nid schrybe.»

		«Jaja, i chume de wieder. Adieu.»

		Dermit isch ds Madeleine ds Bortwägli uf, gäge hei zue.

		«Chummer?» het es geng wieder müesse dänke. Und de di räße Sache vo ds Trineli’s Muetter! Uf das abe hets ihns jitz schier afah reue, daß es ds Hämi’s Brief nid no einisch het chönne läse.

		Natürlech isch du daheim däm arme Chind vatterländisch abekapitlet worde wägem druusloufe. Wo-n-es gsi isch, het aber d’ Tante Rosine nid usebracht. Überhoupt het si sech nid rächt gwüßt z’ hälfe. Statt z’ briegge, wie sünsch öppe, het ds Madeleine dä Abe ne Trotzchopf ufgsetzt, wie me ne bis jitz a ihm no nid het erläbt gha. «Wart nume!» isch ds letschte Wort vo der stränge Pflegmuetter gsi. Und richtig, bim Zabetrinke, chuum, daß der Unggle vo der Stadt hei gsi isch, het men ihm brichtet, was gangen isch. So en interessante Brief vo Paris sygi cho. Aber wo me ne no einisch heig welle läse, sygi weder d’ Jumpfer Madeleine, no der Brief meh gsi z’finde.

		Ahä, het ds Madeleine dänkt.

		«Wo hesch ne?» fragt der Unggle mit mene Lachen uf de Stockzände.

		«I ha ne vernischtet.»

		66 Zum Erger vo der Tante het der Herr Heimlecher gar nid wyters insischtiert. Erscht, wo si nam Zabe wieder i d’ Chuchi gfiegget isch, seit er zum Madeleine: «Gang, suech mer jitz dä Brief!»

		Jitz chunt ds Haselmüüsli, sitzt dem Ungglen uf d’ Chneu und git ihm es Müntschi. «Wüsset Dr, Unggle,» seit es. «I ha mer vori ganz es chlyses Lugeli erloubt. Nid nume vernischtet han i ne. Dir bruuchet nume der ‹s› usez’tue, und Dir heit di ganzi Wahrheit.» Ds Madeleine het dem Tuteur chuum Zyt gla, großi Ouge z’ mache. «I will Ech grad säge,» hets fürgfahre, «warum i ne verrisse ha, der Brief. I ha nämlech gfunde, was mir der Hämi schrybt, gangi üsi liebwärte Nachbarinne gar nüt a.»

		Das het du dem Herr Ryhiner gar tuusigs guet gfalle. «Ds erschte sichere Zeiche vo Inclination,» het er dänkt und gar nid wyter überleit, wie viel dervo bloße Trotz gsi isch. So hinderheltig ds Madeleine mit syne Gheimnis ta het, so freigäbig isch d’ Tante gsi mit de Neuigkeite vo däm Namittag. Am wichtigschten isch dem Madeleine d’ Nachricht vorcho, daß d’ Madame de Chateauvieux im Früehlig vo Bärn furt müessi. Ds Regimänt vo ihrem Ma het Garnison gwächslet, und da het si dem Herr Maréchal-de-Camp sölle ds Menage ga yrichte. So het men emel schynts gseit. Ds Madeleine het nid rächt gwüßt, söll es sech drüber freuen oder nid. Afin, füre Winter isch si ja no z’ Bärn blibe, und drum het me dörfe hoffe, si 67 sorgi doch de no derfür, daß öppen albeneinisch no öppis gangi.

		Es isch bim Tuusig guet gsi, daß d’ Frou de Chateauvieux dä Winter no z’ Bärn bliben isch, sünsch wäri dem Herr Ryhiner am Änd der Schutz no wüescht hindenusegange.

		Der Horner isch, wie alli Jahr, e böse Monet gsi. Di einte Lüt sy schier lätz worde vor luter Übermuet und Amüsiersucht, di andere närvös, will es gäge d’ Amtsbsatzig zuegangen isch. Und no anderi sy beides zur glyche Zyt gsi. Da het wieder einisch öpper der möschig Chlopfer a d’ Huustüre vom Venner Balger la plötsche. Wenn der Herr Venner es fyns Ohr gha hätti, so hätt’ er scho us der Art, wie’s tönt het, e ganzi Gschicht chönnen errate. Z’erscht, bim Lüpfe, hets eso uschlüssig g’gyxet, und du hets ein dunkt, me müessi frage: «Nu, wottsch oder wottsch nid?» Und du hets a d’ Türe polderet, wie wenn me derzue seiti: «He nu, so sygs, i Gotts Name.» Di Hand, wo das gmacht het, isch dem Alexander Wagner syni gsi. Es het ihm gar grüslech gchoschtet, bi dene Herre ga z’ «praktiziere» wo’s i der Hand gha hei, ihm es Pöschtli us der Venner-Chammere zuez’ha. Und er hätti’s gwüß no einisch nid über sech bracht, wenn ihm nid sy Papa afange vorgha hätti, er bringi ne no i ds Grab mit sym Nüttue.

		68 Me het ne-n-ufe gfüehrt, i ne heimeligi Wohnstube. Und jitz isch er undereinisch da gstande, i syr ganze, schöne Größi, vor däm böse Mandli. Der Herr Venner het juscht uswellen und het sy mordsmäßige Dreieggfilz annegha, und will d’ Sunne ganz glahrig i d’ Stube gä het, hei syni Beinli im Widerschyn vo de Bodechrüz so dünn gschine, daß me schier hätti chönne meine, es sygi da-n-e Gropp i der Luft. So verbünschtig isch er aber nid gsi, daß er vergässe hätti, sym Gascht e Pryse z’ offeriere. Der Xander het se-n-unbsinnet gschnupfet, und will ers nid gwanet gsi isch, so afah ernieße, daß e prachtvolli Wulke vo glänzige Stöubli i de Sunnestrahlen ufglüüchtet het. Es het ihm o d’ Gedanke gnoh, so daß der Herr Balger ungeduldig fragt: «Was weit Dr eigetlech?»

		«I ha vernoh,» seit der Xander, «uf Ostere wärdi es Pöschtli frei uf der Kanzlei vo der Venner-Chammere.»

		«Und?»

		«Und da han i welle cho frage, ob i Chances hätti zuechez’cho, wenn i mi täti presäntiere.»

		Uf das hi het du der Herr Balger mit eier Hand uf ne Stuehl dütet, mit der andere der Huet abzogen und ufe Tisch gleit. Und will er gmerkt het, daß der jung Herr Wagner als manierleche Möntsch nid vorem Venner het wellen absitze, het er sech ändlech o nidergla, aber nume so agchläbt. Und du isch es du — nid zur Freud vom Xandi — no nes ganzes Chehrli gange, bis er gfragt het: «Was heit Dr bis jitz gmacht?» 69

		«I ha halt dänkt,» seit der Xander, rot wie-n-e Buttle, «me müessi einisch mit öppisem afah.» — Hätt’ er öppe sölle säge, er syg bis jitze meischtens mit der Frou de Chateauvieux ufem Aaredäntsch umenandere-gumpet?

		Schwygsam het der Venner der Bratspieß wyter dräiht. Der Xandi dunkts, es gang en Ewigkeit, bis er fragt: «Wie alt syd Dr?»

		Röter als er scho gsi isch, het dä guet Kärli nid wohl chönne wärde. «Zwöiezwänzgi,» seit er.

		Der Venner het ne mit Schwygen und bloßem Aluege wyter gmarteret, so daß der Xandi z’letscht — Chance oder Malchance — am liebschten ufgsprunge wär und das Gwalthaberli am Chrage gnoh hätti. Wo-n-ers nümme het chönnen ushalte, fragt er: «Ja, glaubet Dr, es nützi mir öppis, wenn i mi presäntiere?»

		«Dir müesset Ech halt uf der Kanzlei ga aschrybe,» antwortet der Venner, wo underdesse sech alles wohl überleit gha het. Er isch ufgstanden und het dermit sys Opfer erlöst.

		«Also,» seit der Xander no einisch, «i möcht mi empfohle ha, Herr Venner.» Und wo-n-er der letscht Serviteur macht, seit der Herr Balger no gnädig: «Mes compliments dem Herr Papa.» — Emel ei schwachi Hoffnung! — Wenn das nid zum Schluß no cho wäri, wär weiß, was es no gä hätti, vowäge, wo der Xandi bald druuf der Venner het gseh d’ Stadt ab zäberle, hets ne schier nid ebha i dä höch Hornerschnee abez’recken 70 und e währschafti Balle z’drücke. Dänk’ men o, so-n-e gluschtigi Zilschybe!

		Dä glych prächtig Hornerschnee het no ganz anderi Glüscht möge wecke. Den einte hei si unbändigi Freud gmacht, den anderen Angscht. Fascht im glychen Ougeblick, wo der jung Wagner so widerwillig vor ds Herr Balgers Huustüre gstanden isch, hei di beide Saager-Roß im Hof vo Märchlige dampfet, nid vor Angscht, aber wills pressiert het. D’ Frou Françoise-n-isch doch ganz still im Schlitte gsässe, und trotzdäm isch si völlig vorem Ate gsi, wo ihri Halbschwöster se-n-i ds heimelig warme Sääli gfüehrt het.

		«Du wirsch mer doch nid öppe bösi nouvelles bringe?» fragt d’ Frou Rosine.

		«Das nid juscht, aber los jitz nume, was das junge Volk imaginiert het! — Geschter geit der Töni zum Wagner Schori a der Spychergaß, für öppis la z’ arrangiere. Und dert isch me neue gar grüslech a der Arbeit für di großi Schlittepartie, wo men uf künftigi Wuche wott en train tue — du wirsch wohl o dervo ghört ha. Und was gseht er. Z’ mitts under dene Bären und Leuen und anderen Unghüür, wo me früsch lat la astryche, steit ganz es neus traîneau, en espèce hölzigen Eichhorn mit mene mannshöche Doppelschwanz, neuen öppis mirabolants. Me hets gar bewunderet. Natürlech hets du my Töni wundergnoh, wär das bstellt heigi, und vernimmt vom Meischter Schori — i frage di —, das heig der Xandi Wagner la mache.»

		71 «E nu...»

		«Los nume, los nume. Es chunt no viel besser. Der Töni het du der Schori afah ufzieh, er heigi neue no nie en Eichhorn mit runden Ohre gseh. Und was seit ihm dä? Es söll o gar nid en Eichhorn vorstelle, sondere ne Haselmuus. Et le reste est à deviner.»

		«Du wirsch mer doch nid säge...»

		«Me cha sech ja dänke, wäm zu Ehre dä Schlitte bouet wird.»

		«Ja, aber... was söll de da dermit gscheh? — Wär darf de uf das Unghüür sitze?»

		«Wie channsch nume no frage? — Du wirsch das bald gnueg erfahre.»

		«Alors tu crois vraiment qu’il est amoureux d’elle?»

		«Es dunkt mi, wenn me settigi Dummheiten ersinnet, so müeß me scho rächt verschosse sy.»

		«Du chönntisch rächt ha. — Da hei mers halt jitze. I ha geng gseit, das Gjeuk sygi nüt wärt. — Ja nu, weisch, wägem Madeleine machts mer gar nid angscht. D’ Sach isch ja i der Ornig, und dä Winter lat me’s ja nid i d’ Wält. Aber es isch einewäg längwylig wägem Gred, wo’s gä wird. — Nei, dä dumm Xandi, i chönnt ne töffle. Das isch jitz der Dank derfür, daß me se so het la mache.»

		Je meh d’ Frou Ryhiner versicheret het, es sygi gar nüt z’ risquiere, descht meh hets i nere-n-afah choche. Und bis d’ Frou Saager wieder abgreiset isch, 72 het si für ihre Ma scho ganz e nätti Schweitzi parat gha. Aber dä isch erscht am Aben us der Stadt heicho, und so het si Zyt gha, di Sach z’ erduure. Si het du so viel Belaschtungsmaterial binenandere gha, daß si schier nid gwüßt het, wo afah. Und wie’s de d’ Frouen im Bruuch hei, het si du z’erscht ihres Guetachten übere Xandi Wagner und ander Lüt abgä, und erscht nah-ti-nah het der Herr Heimlecher dä Salat vo Schori und Eichhorne, Saager und Haselmüüs chönne sortiere. Als bärnische Staatsma het er ganz guet gwüßt, wie viel vo jeder ybrochete Suppe me z’erscht mueß obenab-schütte, für sech nid z’ Unutz z’ ergellschtere. Aber z’letscht isch du doch öppis cho, wo ne het gmacht z’ lose. Daß dä jung Wagner nüt Böses im Schild füehri, syg ja az’näh, het d’ Frou Ryhiner gseit. «Aber mit dem Füür gvätterlet isch es halt doch. Und das möcht’ i de dem Madeleine gärn erspare, daß es i syne Härzessache nes Ghürsch gäb.»

		«Du hesch aber doch nid öppen öppis eso gmerkt by-n-ihm?» fragt der Herr Gabriel.

		«E bewahr! Es sinnet nid dra.»

		«Ja nu, einewäg. Es isch ja gschyder, me luegi bizyte derzue. Häb nume nid Chummer, i will de dä Xander scho a sy Platz tue.» Mit däm het der Herr Heimlecher sys Portefeuille füregnoh und agfangen Akte studiere. D’ Frou Rosine het das gkennt. So het ers im Bruuch gha. Settigi Sorge het er ad acta spediert, wie men öppe nes Bäbä vom Ermel spickt. 73 Aber är het ihri Gwanheiten o gkennt. Wenn si närvös glismet und derby vo Zyt zu Zyt e Lismernadlen usezoge het, für dermit i der Frisur umez’gusle, so isch es es sichers Zeiche gsi, daß se-n-öppis nachenimmt. Gäb wie si sech repetiert het, es sygi gar nüt z’ fürchte, und der Xandi mit sym Unghüürschlitte zu eier Türen usebröukt, isch zur andere d’ Frou Therese Willading mit vorwurfsvolle Blicken ynecho. Die hets nie ganz chönne verstecke, wie übel si dranne gläbt het, wenn junge Lüt so über ihren eigete Chopf wäg en marriage ta worde sy. Ja, wenn d’ Frou Rosine gwüßt hätti, daß das heitergrüene Gschpänscht mit de chupferrote Rüsche prezis glych im Oberstübli vom Herr Gabriel türlet het! Chehrium het es jedes uf ds Madeleine übere gschilet, wo da still und flyßig a mene Lütiband brodiert het. Was dänkt es ächt? Beidi Alte hets dunkt, si müesse d’ Händ ufe Rügge ha, für emel ja nid öppen im Vergäß öppis az’rüehre, wo’s nid möcht erlyde.

		E Stund später hei d’ Cherzestümpli uf de Nachttischli scho ihri spitzige blächige Hüetli treit, und die hei derfür gsorget, daß weder es Gstänkli, no-n-es Fünkli der Seelefride vo däm würdige, alten Ehepaar störi. Aber ufem Stuehl bi jedem Bett isch ds Gwüsse vo Allmedinge gsässen und het syne Nachbare mit dem Filochierhääggli jedesmal, chuum, daß si zuegfalle sy, d’Ougsdechle wieder glüpft. D’Frou Rosine het gmeint, si alleini heig der Schlaf no nid gfunde, da fragt 74 undereinisch der Ratsherr: «Wär het ihm eigetlech dä Übernamen aghänkt — ‹Haselmuus?›»

		«Eh weder nid het scho das der Xandi Wagner imaginiert. Glyche würd’ es ihm ganz,» seit d’ Frou Rosine. Und druuf abe het si du chönne schlafe, si het du d’ Gwüßheit gha, daß di Gschicht ihre Ma plagi.

		Ja, für hütt het si ihri Rueh gha; aber d’ Art und Wys, wie der Herr Heimlecher d’ Sach du i d’ Finger gnoh het, isch gar nid na ihrem goût gsi. So à la légère hätti das nid sölle vor sech gah. Uf d’ Yladung zu der Schlittepartie nämlech het der Herr Gabriel mit mene Briefli g’antwortet, wo-n-er i der Bibliothegg us mene dicke Tierbuech abgschribe het:

		«Die kleine Haselmauß oder muscardus avellanarius ist ein Nagethier von zierlicher Leybsbeschaffenheit. Es hausset zumeist in Gebüsch und Wälderen Mittel-Europens und tut einen langen Winterschlaf. Wird es darinnen gestöret, so gehet es darob zu Grund.

		Sapienti sat.»

		Dem Madeleine het me gseit, es dörfi dä Winter niene hi, will es dem Effäkt vo syr instruction religieuse nid förderlech wäri. Punktum.

		Wär du aber gar nid gwüßt het, was us däm gspässige Briefli mache, isch der Xandi Wagner gsi. Er isch sech würklech wäggspickt vorcho. Nu, das hätti sech no la verworgge, wil’s scho mängem so gangen isch, wo nid grad e Stei im Brätt gha het bi de gnädige 75 Herre. Aber wenn er a sy schöne Schlitte dänkt het..! Was het er jitz mit däm söllen afah? —

		No bevor er Zyt gfunde het, ne-n-irged a mene guete Fründ ufz’schwätze, isch ihm Hülf worde. Zwee Tag vor der Schlittepartie, wo so mängs us Angscht, ds Wätter chönnti de no ändere, am liebschte wär ga d’ Wulke schüttle, lat d’ Frou Maréchale dem Xandi la säge, es würdi se gar freue, wenn er am Namittag zue nere wetti cho, der Herr von Erlach vo Paris wäri da, villicht chöme de no anderi jungi Herre.

		Das isch nüt anders gsi. Sitdäm men i d’ Stadt züglet gsi isch, het si alli Bott jungs Volk bi sich gha, und wenn men o nid über Heg und Gräbe het chönne voltigiere, so isch neue sünsch derfür gsorget gsi, daß sech niemer glängwylet het.

		D’ Madame de Chateauvieux isch mit ihrem Parisergascht am Kaminfüür gsässe. Si isch gar nid ufgstande, wo der Xandi ynecho isch. Wie-n-e Prinzässin het si mit nere graziöse Handbewegung di beide Herren enandere vorgstellt und dem Xandi befohle ne Stuehl zuechez’rücke. Da sy du di beide Herren en Ougeblick vis-à-vis vonenandere gstande, der Herr Houptme von Erlach mit dem Rügge gäge ds Kamin, so daß sech der Xandi im Wandspiegel drüber grad schön mit däm Offizier vo der Schwyzergarde het chönne verglyche. Da isch ihm du der Duumen i d’ Hand gfalle, was er gsi isch und was er hätti chönne sy. So als Möntsch isch er gar nid leider gsi als der ander. Beidi 76 groß, breit und chäch, der Herr von Erlach dunkelbruun vo Haare, aber puderet, der Xandi chly röötsch. Aber d’ Gattig — ja myn Troscht! Der Xandi het doch wenn er zur Maréchale gangen isch, geng öppis bessers agleit; aber vor däm Offizier isch er sech vorcho wie-n-e Burebueb. Afin.

		«I säge juschtemänt dem Herr von Erlech,» seit d’ Frou de Chateauvieux mit dem heiterschte Gsicht, «das undankbare junge Volk heig mi ganz vergässe bi der Schlittepartie. Vous voyez, Monsieur le capitaine, dans notre vieux Berne on a très peu d’égards pour ceux ou celles gui touchent à la limite de l’age...»

		«Das dörfet Dir Ech nid la säge, Herr Wagner,» underbricht se der Herr von Erlach. «I cha mer neue nid vorstelle, daß niemer dra dänkt hätti, d’ Frou Maréchale yz’lade.»

		Dernah Eine hätti jitze chrüzwys di schöni Frou agfyblet und neren irged öppis agä. Aber das het üse Xandi nid verstande. Ganz offen und ehrlech seit er: «Es het gwüß nume niemer ds Toupet gha; aber i hoffe, das chömi jitze mir z’ guet. I ha nämlech extra ne luschtige Schlitte la boue, und jitz seit mer my Damen ab.»

		«Nämlech?» D’ Madame de Chateauvieux het sech mit dem Kaminfüür gmacht z’ schaffen und dem Herr Houptmen abgwunke, wo nere das galant het wellen abnäh. Wie hätti si sünsch ihres Lache sölle verstecke? Alles, alles het si gwüßt.

		77 Der Herr von Erlach het dem Xandi d’ Antwort erspart. «Tiens,» het er gseit, «mer mache ne Handel, Herr Wagner. Leider isch es mir unmüglech, d’ Frou Maréchale im Früehlig ga Nancy z’ begleite, wil i scho di anderi Wuche wieder ga Paris mueß. Da chönnte mir d’ Rolle tuusche. Dir löit mi d’ Madame de Chateauvieux i Euem Schlitte füehre, und Dir fahret de mit nere ga Nancy. — Madame, qu’en dites-vous?»

		D’ Frou de Chateauvieux chehrt sech um und richtet sech uf, chly rot vo der Gluet und derzue so amüsiert, me het würklech dä Momänt nid begriffe, daß sech nid alles um se ryßt.

		«D’accord», seit si. «Quelle excellente idée, capitaine!» Und zum Xandi: «Was säget Dir derzue?»

		Der Xandi het gmerkt, daß das alles nid erscht i däm Ougeblick isch ersunne worde. Blitzgschwind sy-n-ihm Verdächt düre Chopf gschosse: aber er het vor däm Offizier da nid dä welle sy, wo sech nid weiß z’ benäh, und antwortet:

		«J’accepte votre proposition avec le plus grand plaisir. I ha nume nie dänkt, daß d’ Frou Maréchale mit myr Gsellscheft für ne settigi Reis vorlieb nähm. Je suis à vos pieds.» Derzue het er drygluegt, wie hüttzutag es Chind vor mene Wiehnachtsboum. Nid vor Freud über das Reisprojäkt — das isch ihm viel z’ unerwartet cho —, sondere wil er jitz nid het bruucht d’ Maréchale zur Schlittepartie yz’lade. Wenn syni Kamerade gseh hätte, daß er statt dem Madeleine 78 Herbort, wo-n-er doch der Schlitten extra derfür het la mache, d’ Maréchale füehrt, so wär’ er ihres Gspött nid so bald wieder los worde.

		Me het du no dises und das verabredet, und der Xandi het ne sy Schlitte müesse beschrybe. Derby het er zum stille Gaudium vo der Madame de Chateauvieux geng nume vo menen Eichhorn gredt und nie vo nere Haselmuus. «Begryfet,» het er erklärt, «ds Ganze stellt e großen Eichhorn vor. Der Rüggen isch usghöhlt, und dert sitzt d’ Dame drin, ganz komfortabel, mit schöne pelzgfüetterete Plätzli für d’ Füeß. Die sy i de Vorderbei vom Eichhorn. Und hinde teilt sech der Schwanz. Es sy zwee höchi Strüüß, und derzwüsche sitzt dä, wo gutschiert. Oder eigetlech steit er ehnder. Es isch numen es chlys Höckli zum sech druuf lähne.»

		Nah-ti-nah isch me du wieder uf ander Sache cho z’ rede. Me het der Herr Houptme gmacht z’ erzelle vo Paris, und da isch er du ärnschter worde. Es standi nid guet, het er gseit, und me wüssi würklech mängisch nümme rächt, wie me sech dem Rebällepack söll erwehre. «Mais, je vous assure, es isch schad für jede junge Bärner, wo me nid dert yne schickt. Das chäm üser Regierung und üsem Vatterland z’ guet. Da wird e Truppe nachezoge, wo absolut zueverläßig isch. Es isch doch eigetlech keis schlächts Komplimänt, wenn me vo so mene Corps cha säge, es sygi der sicherscht Schutz vom Chünigsthron. Und das sy üsi Schwyzer Chüejerbuebe! Me gseht grad, was men us ne cha mache, wenn 79 si i di rächte Händ chöme. I sägen Ech, Prachtsbursche gits.»

		«Ja, ’s isch wahr,» seit d’ Maréchale, «me sött se-n-alli zsäme so uf nes Jahr Euch i d’ Kur gä, üsi junge Trible, für ne ds Mugglen und Ufbegähren abz’gwöhne.»

		«Was hei si z’ muggle? — Die sölle Gott danke, daß es ne so guet geit.»

		«So gfährlech isch es eigetlech nid,» meint der Xandi. «Vo sälber chunts keim i Sinn z’ rebälliere. Aber es schlyche dere Hallunggen im Land umenandere, wo se-n-ufreise.»

		«Äben äbe, das isch es. Aber lueget, juscht drum sött me se-n-üs i d’ Kur gä. Afange gienge ne de z’ Paris d’ Ouge drüber uf, wie guet si’s i der Schwyz hei und — entre nous soit dit — was e solidi, eifachi und fürsorglechi Regierung, wie mer se gottlob z’ Bärn no hei, wärt isch. Es schadt gar nüt, wenn di junge Lüt — und ganz bsunders üsi Regimäntsfähige — Glägeheit überchöme sech sälber es Urteil z’ bilde. So öppis lehrt me nid uf de Kanzleie. I chan Ech säge, mir sälber sy d’ Ougen erscht z’ Paris ufgange. Und wenns Eim daheime nümme wohl isch, so mueß me ne-n-i d’ Wält use schicke, dert wird er de scho wieder Schwyzer.»

		Jitz macht d’ Madame de Chateauvieux nes unglöubigs Gsicht; aber si het sech ebha nes Wort la z’ falle. Der Herr von Erlach merkts und ergänzt gleitig: «Und für die, wo dusse nid Längizyti na 80 daheim überchöme, isch es nid schad. ‹Wo Euer Schatz ist, da ist Euer Herz›, sölls neuen a menen Ort i der Bibel heisse.»

		Der Xandi het ganz guet gschmöckt, wo’s use wott und wär ne-n-under dä Trouf glööckt het. Halb hets ne gluschtet dene beidne zu Gmüet z’ füehre, daß er alles errate heigi, und ne di längi Nase z’ mache; aber de het er sech de wieder gseit, es wäri e Glägeheit druus und dänne z’ cho und das nid en übli. So isch er du mit sech eis worde, er welli no chly meh usehääggle.

		«Dir chönntet ein no schier gluschtig mache,» seit er zum Herr von Erlach, «aber Paris verma-n-i halt nid, und bi Euch sygi ja sowieso kei Platz meh frei.»

		«Das frylech nid; aber es sy ja no Regimänter gnue und de no gfreuti. I würd’ Ech rate: von Ernst. Der Major vo Wattewyl nimmt Ech mit offenen Armen uf. Und e besseri Yfüehrung als die, wo sech Euch jitz bietet, chönnet Dir gar nid finde. Da würd sech mänge d’ Finger schläcke.»

		«Capitaine, was säget Dir für Sache!» D’ Frou Maréchale lachet und nimmt der Blasbalg zur Hand, weiß aber eigetlech nid wohi blase dermit. Ds Kaminfüür het ja gsprätzlet, schöner nützti nüt. «Also, wie gseit, Herr Wagner, wenn Dir mer weit der Reisemarschall mache, so sölls mi freue. — Überleget Echs.»

		«Und jitz üse Schlitte? Wei mer ne no zsäme ga aluege?» Mit dene Worten isch der Herr Houptmen ufgstande, het der Madame de Chateauvieux syni Komplimänt 81 gmacht und der Xandi mit sech use gnoh. I der Louben usse het er ihm e fründschaftleche Box i d’ Rüppi gä und gseit: «Dites donc, mon ami, Dir würdet doch nid e Löl sy und Euem eigeten Interesse faux-bond mache? Der Maréchale dörfet Dr nid es refus gä.»

		Für das, was de Lüten i d’ Ouge git, het nid jedes e fyni Nase. Wie mängs sorget sech um Chnöpf und Band, wo nachhär nume nie öpperem uffalle, gäb wie flyßig me se loubenuf und loubenab treit, währeddäm es, ohni dra z’ sinne, öppis mit sech umeschleipft, wo-n-ihm bi Längem der schönscht Übernamen ybringt. So het der Xandi sech o unnötigi Sorgen und Chöschte gmacht. Er het gmeint, so wie d’ Sach jitze standi, bruuchi niemer nütmeh vo Haselmuus z’ merken a sym Schlitte, und drum het er z’morndrisch no hurti spitzigi Ohre mit mene chäche Haarpänsel obedrannen a sys hölzige Tier la mache. Derfür het er du deschtmeh na der läbige Haselmuus usgluegt und o bald erfahre, daß si zu ihrer Tante Salome Rosselet am Wybermärit well d’ Schlittepartie ga luege. Wo’s bald einisch nache gsi isch, het er sech uf d’ Füeß gmacht zu der alte Jumpfer Salome. Er het nere so schön ta, daß si ganz konfus worden isch und no einisch vo vornen a het afah nachestudiere, warum eigetlech grad juscht si heigi i ds Girizimoos müesse. Aber na nere Halbstund het si afah rangglen uf ihrem Ruehbett. Si hätti ne du gärn wieder dusse gha und um d’ Stude gschlage, 82 daß es nume so gchräschlet het. Er het und het nüt welle merke, und wo si i ihrer Not ändlech fragt, ob er eigetlech nid i ds Hotel de Musique übere welli, seit er: «Nei Jumpfer Rosselet. Dert äne chunt me vor Lüte gar nid a d’ Fänschter. Me mueß natürlech alli eltere Dame vürela und ne de no druuflos Complimänt mache. Und will i gwüßt ha, wie complaisant Dir syd, han i juscht Euch welle cho frage, öb i nid hie dörfi useluege?»

		Jitz weiß di gueti Seel o nümme wyter, ohni z’ pfidere. «Ach,» seit si, «i wett Ech gärn zu Dienschte sy; aber lueget myni schöne jacinthes! I fürchte geng, me tüej mer se verderbe; me git de doch nid acht.»

		«O, wenns nume das isch, Jumpfer Rosselet!» seit der Xandi, «däm isch bald ghulfe.» Und gäb wie si mit «aber nei, Herr Wagner» und «i bitten Ech, heit Sorg» und «löit se lieber, wo si sy» und «nei gwüß doch o!» umenandere zäberlet isch, het der Xandi di innere Fänschter ufgrissen und di prächtige rote, blauen und wyße Bluemen i der ganze Stuben ume versorget und derzue dänkt: «Wart nume, dir will i. Wenn so frommi Lüt wie du wei fyble, chunts geng lätz.»

		Wo-n-er no am beschte drannen isch mit syne Bluemegschirr, lütets. Aha, het er dänkt. Und di gueti Jumpfer Salome chunt i ne grüsleche Thäber. Si isch nämlech scho rätig mit sich gsi, der Herr Wagner i ihres Cabinet übere z’ schiebe, daß er dert chönni zum Fänschter us luege. De hätti me de ungsorget ds Madeleine 83 und syni Fründinne hienache chönnen a ds Fänschter tue, wenn jitz doch d’ Simse sy abgruumt gsi. Aber däne sy juscht allerhand Sächeli i Reparatur ufem Tisch gläge, wo me nötig gha het für der Jumpfer Rosselet e chly Figur z’ gä. Was mache? Hurti übere springen und alles hindere Bettumhang schmeisse; aber underdesse hätte ja di Töchtere chönnen ynecho. Und de?

		Hälf, was hälfe cha! D’ Jumpfer Salome het ihrne Visite chuum Zyt gla sech z’ grüeße. So gleitig wie müglech het si ds Madeleine a ihres Schlafstube-Fänschter gschobe, d’ Türe zuezogen und sech mit den anderen a di beide Salon-Fänschter placiert.

		Si hei grad Zyt gha, vowäge jitz chunts scho mit Trumpeten und Chlingele der Wybermärit ab. Voruus e flotte Piqueur im rote Chleid und höche Stifel uf mene sprützige Choli. Du-n-e große Vierspännerschlitte mit Hornbläser i gschlitzten alt-Schwyzercostümes, und du Schlitten um Schlitten usem Torboge vom Chefiturm vüre. Alli Roß mit Fäderbüsch zwüsche den Ohren und glänzigem Gschäll uf Hals und Rügge. Jede dritten oder vierte Schlitte het es Tier vorgstellt. Da isch e Leu cho, e Bär, e Hirz, e Wallfisch. Bösi Müler hei welle ha, der Wallfisch sygi füre Pfarrer Müsli bestimmt gsi; aber er heig du nid welle der Jonas mache. Er sygi scho lang z’ Ninive, heig er gseit. Und du isch der Eichhorn cho z’ schnuuße mit der Maréchale drin und dem schöne Herr von Erlach hindedruffe, und du no mängs anders Schoustück.

		84 Nume viel z’ gschwind isch alles vorby gsi, und scho het sech das ganze Wirrwarr vo Roß und Schlitte, Fäderestrüüß und Fähnli vorem Zytglogge gstouet, will Schlitten um Schlitte vorem Hotel de Musique het müesse vorfahre zum Abstyge.

		D’ Jumpfer Salome het ds ussere Fänschter zuezogen und dem Herr Wagner welle säge, er söll nere jitz di jacinthes wieder a ds Ort tue. Da — isch er nienemeh. Wie-n-e Pfyl schießt si zur Schlafstubetür, und was findt si: Der Xander im schönschte tête-à-tête mit dem Madeleine. «Da chan i jitz aber gwüß nüt derfür,» seit si halblut und muschteret di beiden i ds Salon. Si hei natürlech ob der Angscht ihres gröschte Gaudium gha. Aber la merke hei si nüt. D’ Jumpfer Rosselet hets nume dunkt, si luege sech wermer als nötig a, wo si sech adieu gseit hei. Und nachhär het si neue nümme viel mit dem Madeleine chönnen afah. Es isch niene bi der Sach gsi, und alles het men ihm zwöimal müesse säge.

		Der Xandi hätti eigetlech grad übere sölle, a Ball im Hotel de Musique. Stattdäm isch er z’erscht no gäge d’ Rytschuel aben und no lang under de blutte Böum vom Graben umenandere gloffe. Bis jitzen isch ihm ds Madeleine Herbort gar nüt anders gsi als e luschtige Spielkamerad, und weder är, no äs hei öppis anders gwüßt, als daß es dem Hämi Saager sy künftigi Frou sygi. Aber jitz, wo-n-er villicht für lang, ja, wär weiß, für ds Läbe, von ihm Abschid gnoh het, het ne-n-öppis 85 afah worgge. Er het dem Madeleine am Fänschter sy Schlitte zeigt und ihm brichtet, was gange sygi und was ihm der Herr Ryhiner g’antwortet heigi. Und si hei no glachet wäge der Störung vom Winterschlaf und ihrne Folge.

		Und jitz hei si beidi gwüßt, daß dä Winterschlaf gstört isch.

		«Hätt’ig ihms ächt nid sölle zeige?» het er sech gfragt. Was ne jitz bsunders guslet het, isch öppis gsi, wo-n-ihm am Briefli vom Herr Heimlecher erscht vori ufgfallen isch. Ob ds Madeleine’s gmerkt het, isch er nid sicher gsi. Der Herr Ryhiner het sech im Satz «Wird es darinnen gestöret, so gehet es darob zu Grund» verschribe gha, so daß es ursprünglech gheisse het: «so gehet er darob zu Grund.» Er het ds Briefli wieder vürezogen und jitz no einisch ganz dütlech gseh, daß das s über nes r isch gschribe worde.

		«Abah, dumms Züüg!» het er ändlech gseit und isch du i ds Hotel de Musique, wo juscht dä Ougeblick alles mit chugelrunden Ougen a mene Menuett zwüsche der Maréchale und dem Herr Houptme von Erlach zuegluegt het. Und jitz isch ihm öppis ganz kurioses passiert. Wie di ganzi Gsellscheft da um ihn ume, het er sech i das Paar vergaffet. Nei öppis eso! Der Herr von Erlach isch dagstande wie-n-e Troum vo mene Grenadier, der Chopf mit sym Cäsareprofil höch und trotzig über de zrückbognen Achsle, und d’ Füeß het er ufgsetzt, daß me bi jedem Schritt ghört het: me voilà, 86 und doch nie blybe chläbe. Schritt um Schritt geng am rächten Ort und so liecht wie-n-e Fädere. Wenn er d’ Hand mit gstrecktem Arm höch ufgha het, so isch sy Partnerin mit ihrer läbige Marmorhand drinne ghanget wie-n-es Möusi a mene Boumzweig und het sech dräiht und gwogen und gwunde. Nüt het agrüehrt als ihres munzige Fueßspitzli unden und di dürsichtige Finger obe. Alli Bott hets imenen Egge vom Saal afah chlatsche. Und allimal hets bösi Blicke gä: Höret doch, so cha men o z’ grächtem luegen und lose! Ja, me het o vo der Musik keis Tönli welle verlüüre, will alles so schön zsämeghört het.

		«So chunts, wenn me d’ Bärner schlyft,» het e Ratsherr hinderem Xandi gseit. Und der Xandi hets müesse zuegä, und i däm Momänt het sech, ganz ohni daß ers gmerkt het, sy Etschluß für dä Früehlig gmacht. Aber nid das isch ds Gspässigen a sym Erläbnis gsi, sondere das, daß ihm d’ Maréchale mit ihrer ganze Schönheit nüt gseit het. Ungfähr jeden anderen a sym Platz hätti jitzen i Gedanke vor Luscht und Übermuet d’ Chneu brätschet und eismal über ds andere gseit: «Sac à papier: Mit dere dert darf i jitz de ne Reis mache. Allei mit nere!» Er het sech wohl afah freue, und doch nid so ganz. Ob allem Luegen und Stuune syn ihm d’ Gedanke geng wieder a das Fänschter am Wybermärit ertrunne, wo-n-er erscht vor nere Stund no mit öpperem gsässen isch. Dä öpper het gwüß nid so schön chönne tanze, aber derfür het ihm öppis us 87 den Ouge zündtet... Es het ne dunkt, er chönns nümmen usgstah und er müessi sech öppis vom Härz ryße, wo druffe brönnt het, nümme zum ushalte.

		Der Gnuß a däm Ball isch du mit allem däm nid so ganz ungstört blibe. Das Chöli, wo ne-n-im Härzgrüebli brönnt het, isch er o a de nächschte Tage nid los worde, trotzdäm ds Wätter umgschlagen und hie und da nes Rägeschütteli bracht het. D’ Hülf isch du vo nere ganz andere Syte cho.

		Vo mene vätterlech hushälterische Gfüehl tribe, isch nämlech, ganz gäge sy Gwanheit, der alt Herr Wagner vom Ortbüehl här z’ Bärn agrückt, für cho z’ luege, was eigetlech sy Suhn dert astelli. Grad e bsundere Schläck isch es nid juscht bi so zwöidütigem Wätter vier Stund wyt z’ ryte. Und dem Herr Wagner sy Luun isch nid besser worde, wo-n-ihm sy Suhn, i der Meinung, er gwinni jitz de i der Achtung vom Papa, brichtet het, er heig sech für nes Pöschtli bi der Venner-Chammere presäntiert. Der Herr Wagner isch sech du ga erkundige, wie das e Sach sygi mit däm Pöschtli und was sy Suhn für Chances heig. Dä Momänt het der Xandi syr Läbtig nid vergässe, wo du der Papa umecho isch und ne-n-agrurret het: «Los, du bisch mysex e Loudi. Da het me daheim es schöns Guet, chönnt i der Ornig d’ Landwirtschaft lehre, het Roß und Wagen und alles, was a mene junge gsunde Möntsch sötti Freud mache. Und de louft me de ga Bärn yne für... für... weisch eigetlech für was? 88 — Für di mit dreinen anderen i ne Volontaire-Stell z’ teile. Und der Lohn isch o dernah: zwänzg Chronen im Jahr und zäche Maß Wy.»

		«He nu, i ha halt dänkt, me müeß a menen Ort afah,» seit der Xandi.

		«Es wär mer lieber, du hörtisch a menen Ort uf, emel afange mit dym Ghudel. — Blibisch bi mir, so hättisch dys Sackgäld und lehrtisch o öppis derby.»

		Wohl oder übel het der Xandi müesse so wyt nahgä, daß er z’ morndrisch mit dem Papa vorläufig wieder i ds Ortbüehl ufe fahri. Und will zwee nid wohl ufem glyche Roß chönne ryte, het der Herr Wagner sym Suhn befohle, sy Schlitte parat z’ mache. «Du heigisch ja eine müesse choufe für di Fête, hesch mer gschribe.»

		«So, jitz chunts guet,» het der Xandi dänkt. Z’erscht het er en Uswäg gsuecht, aber kei guete gfunde. Und z’letscht het er sech mit dem Gedanke tröschtet, der Papa well ja doch i aller Stärne-Früechi abfahre. Und so isch es o gsi. Scho am sächsi het müessen agspannet sy. Der Xandi het e großi Dechi über d’ Eichhorneschwänz gspreitet, und wo der Papa im Tier inne gsässen isch, het er d’ Dechi schön um ihn ume gschlagen und isch hinden ufgsprungen und — hü!

		Ds Wätter isch bodebös gsi, ganz läu, und ’s het keinisch welle tage. Das wär dem Xandi lang rächt gsi. Synetwäge hätti’s hütt bis z’ Mittag chönne fyschter blybe. Aber der Föhn het der Schnee ufgläcket, me het nid gwüßt, wohi, daß er undereinisch alle chunt. 89 Und sy doch so Hüüfe gsi. So het me der «Bayard» müesse la loufe, was gisch, was hesch. Der Papa het vor sech ane gschumpfen und ufbegährt über alles, vom Bourbonethron bis zur Chalbertränki, und wenn er einisch het welle hindere luege, öb der Xandi eigetlech o losi, so het dä gschwind mit der Geislen öppehi zeigt und grüeft: «Papa, lueget dert dä Has.» Der Papa isch neue geng z’ spät cho mit luegen und het de alben über öppis neus afah schmähle.

		So isch es gange bis gägs Chiese.

		«Wenn me nid afange dräckig wär wie-n-es Gusi vo däm Gflotsch,» het der alt Herr Wagner gseit, «so chönnti men i ds Schloß ufe: Der Dings syg neue da, dy Fründ, der jung Effinger.»

		«Der Ruedi? — Dä gsäch i gärn wieder einisch. I ghörti gärn, was er über sy holländische Dienscht seit.»

		«Ja,» fahrt der Papa furt, «i wetti gärn, du gsächisch dä meh; er isch der charmantischt jung Möntsch, wo-n-i kenne. Aber jitz gangen i Dr nid da ufe, si hei geng ds Huus voll vürnämi Lüt, deren emigrierte Prinzen und Barone.»

		I däm Ougeblick sy si a mene Burehuus vorbygfahre, wo underem breite Vordach e Kuppele Schuelchinder z’ Schärme gstanden isch. Jitz hei die uf eismal es Gschrei erhobe: «Hööi, luegit da das Unghüür! — Das söu auwäg der Tüüfu vorsteue.»

		Der Xandi het mit der Geisle gchlepft und ds Roß 90 i Galopp gjagt, so daß ne der Räge räß i ds Gsicht gflogen isch. Uf die Manier het er verhüetet, daß der Papa fragt, was das für nes uverschants Brüel gsi sygi. Aber am Nachedänke het er ne nid chönne verhindere. Bis über d’ Rotachen isch es im Schnuuß gange. Dert hingäge, im Wald, hets du der Fahrt böset. Der Schnee isch furt gsi, und der Schlitten isch ufem Ysch bald linggs, bald rächts i ds Grebli grütscht und du ufem blutte Grien schier blybe stecke.

		«Halt!» het der Herr Wagner befohle. «Das chunt nid guet.»

		«Wohl wohl. Löit mi nume mache!» het der Xandi g’antwortet. Aber der alt Herr het d’ Dechi zrückgschlagen und wellen ufstah, und wenn der Xandi nid ds Leitseil azoge hätti, so wär’ er ihm gwüß no zum Schlitten usetrohlet. Derby isch d’ Dechi linggs abem Schlitte gfalle, und will der alt Herr rächts gstanden isch, uf usichere Füeße, het der Xandi wohl oder übel o müessen abspringen und het, für d’ Dechi ufz’läse, ds Leitseil uf sy Sitz gleit. Jitz het der Papa uf eismal der ganz Eichhorn i syr Hölleröti gseh und schier der Ate drob verlore.

		Der Föhn het d’ Böum erhudlet, daß es gchutet und gstöhnet het, und der Rägen isch schwallswys derhärgfahre. Trotzdäm het der alt Herr nid Miene gmacht, wieder wellen ufz’sitze. Mit gspreizte Beinen isch er am rächte Wägrand gstanden und het mit syne wasserblauen Ouge Blitze gschosse. Und der Xandi isch 91 am lingge Bort gstanden und het nid gwüßt, was er söll.

		«Und du geniersch di nid, mi i mene settige Narreweidlig im Land umenandere z’füehre? — I will di lehre, di luschtig z’machen über dy Vatter.»

		«Aber, Papa, nähmet doch das nid so tragisch! Das isch halt e Figureschlitte, wie me se mueß ha für ne Schlittepartie vo...»

		«Mueß ha! — Wär mueß? — Morbleu, wär zahlt de di Eselei?»

		«Löit mi nume la mache, Papa!»

		«La mache! Ja wolle la mache. Wenns de a ds Zale geit, hä?»

		«Mit was wettisch du’s zale? Du bisch nüt und hesch nüt und channsch nüt und nütdeschtminder meinsch...»

		Jitz het der Xandi i syr Verlägeheit, ohni’s nume z’ welle, vor Töubi mit der Geisle gchlepft. Der «Bayard» het scho lang da druuf gwartet und — hai — uf und dervo mit dem Schlitte.

		«Ho ho ho!» hei di beide Herre brüelet; aber der Föhn het «hü, hü» brüelet, und das het der Normänner besser verstande.

		So isch ne halt nüt anders blibe, als der Wäg mit allem sym Grien und Dräck und Ysch und Gflotsch under d’ Füeß z’ näh. Und will der Xandi scho bald ygseh het, daß sy Papa übel z’ Fueß isch uf däm böse Bode, het er ihm vorgschlage, si welle doch lieber ga Chiese 92 zrück, i ds Schloß ga ne Wage heusche. Z’erscht het er nüt dervo welle wüsse, aber wo-n-er sech du chly überleit het, daß si bi däm Wätter emel no zwo Stund bis hei z’ loufe hätte, het er doch du nahgä.

		Cholderig isch jeden uf syr Syte vo der Straß gloffe. Keine het dem andere nes Wort gönnt. Alli paar Schritt hets der alt Herr schier wellen undenuus näh, und der Xandi het der Ougeblick gseh cho, wo-n-er ne müeßti ufläse. Drum het jitz afangen är sy Cholder überwunde, isch über d’ Straß und het gseit: «Chömet, Papa, i will Ech der Arm gä.» Aber dä het mit beidne Händen abgwehrt und gseit: «Nä tä tä tä... la mi sy! Lue du für di.» Und zäche Schritt wyter sitzt er richtig am Bode, z’mitts i nere Gülle. Z’erscht het der Xandi dem vätterleche Huet müesse nachespringe, wo afange voruus ga Chiese welle het. Und du hets halt du der Papa doch müesse la gscheh, daß ihm sy Suhn der Arm git. Si hei frylech o jitze no dublet; aber z’letscht isch se du doch schier ds Lachen acho. Bi jedem Putsch und Ruck isch dem Xander e ganze Wasserfall usem sytlige Zougge vo sym Dreimaschter gloffe, mängisch uf ds Papas Huet und vo dert wieder uf sy eigeti Chutte, mängisch im volle Strahl dem Papa i Äcke. Si sy bald eso naß gsi, daß si grad so guet hätte chönnen imene Bach lige.

		Ändlech sy si doben im Schloß acho. Vo Chopf bis zu de Füeße het me se beidi müessen anders alege. Ihri Chleider het men im Wöschhuus obem Buuch-Chessi-Ofen 93 ufghänkt. Und du hets gheisse, gäb die troche syge, laj me di Herre nid hei. Da obe, am Kaminfüür, isch es ne du bald wieder wohl gsi, und der Papa het sy schlächte Luun nah-ti-nah verlore.

		Ds Beschte drannen isch aber d’ Gsellscheft vo dene Herre von Effinger und ihrne Dame gsi. Der alt Herr Oberscht het der Papa i nes Gspräch zoge, und dem Xandi isch ds Härz ufgangen ob sym Fründ Ruedi. Das isch wieder so eine gsi, e Prachtskärli vo mene-n-Offizier und derzue mit dem Bärner Bode ganz fescht verwachse. Alli Bott het der Xandi wieder müeße dänke: «So chunts, wenn me d’ Bärner schlyft.» Er het sym Fründ gchlagt, wie-n-er drinne sygi und wie der Papa well e Landwirt us ihm mache. Da seit ihm der Herr von Effinger: «Wenn i di wär, so würd’ i das nid vo der Hand wyse. Lue, es isch e schöni Sach, und wär mit dem Land vertrout isch, chunt o mit de Lütte z’ schlag. Erscht wenn me Hand i Hand mit ne-n-usem Bode gschlage het, was er git, cha mene z’grächtem öppis sy. So überchunt me de ds Rächt zum befähle.»

		«Ja, das wett i ja no so gärn,» seit der Xandi, «wenn er mi de o öppis rächts ließ la mache. Aber da nume so Böhnli abzellen und Büechli füehre, nei — m’m.»

		«Du muesch bi’m Chlynen und Längwyligen afah. Es isch halt eso. Nume was me sälber gmacht het, versteit me ganz. Du söttisch chly zu mym Papa ga Wildegg i d’ Lehr cho.»

		94 «Aber weisch,» meint der Xandi, «du muesch mi o begryfe: Wenn i so gseh, was us euch andere wird, wenn dir e chly dusse gsi syd, bimene Regimänt, so worggets mi halt, daß i geng und geng söll daheim hocke. Es chunt doch dem Vatterland o z’ guet, wenn me chly öppis vo der Wält gseh het.»

		«Das wohl,» seit der jung Effinger, «und dir würds sicher nüt schade. I will jitz probiere, öb i das dym Papa nid cha uf ds Brot stryche. Aber eis muesch mer verspräche: daß d’ gleitig ume heichunsch, wenns nötig wird.»

		«Öppis anders han i nie dänkt.»

		Wo si du gägen Abe heigfahre sy, het der Papa Wagner nümme gschumpfe. Er het überhoupt nid viel gredt, will er gar viel het müesse nachedänken und rächne.

		Der «Bayard» isch ohni alle Schaden im Stall gstande, het i der Chrüpfe der Räschte vom Haber zsämegsuecht, gstampfet und gwädelet. Am Eichhorn hingägen isch nume no ei Schwanzhälfti dagsi. Und wo me die het abgsaget gha, het du-n-e Bueb usem Heimbärg di anderi no bracht. Er het se-n-amene Zuun gfunde. 95





IV.




		Der Xandi Wagner het no geng nid rächt gwüßt, söll er sech freuen oder nid, wo-n-er du ändlech usgähnds Aprille wieder ga Bärn gfahren isch, für sy Reis zum Regimänt von Ernst az’trätte. Afange het er als ds ungfreutischte Gepäckstück ds Gfüehl mitgnoh, daß sy Vatter ne nume heigi la gah, «damit einisch das Gchähr ufhöri.» Hätti nid der Ruedi Effinger dem Papa Wagner zuegsetzt, es sygi di höchschti Zyt, daß dä Xandi z’ grächtem i d’ Kur gnoh wärdi, so wär’ gwüß no einisch nüt druus worde, vowägen es isch ne grüslech hert acho. Aber z’letscht und am Änd het sech der Xandi dermit tröschtet, daß er de doch e Bitz Wält z’ gseh überchömi und nachhär nümme geng müeß schwyge, wenn eine vo syne Jugedfründen umechömi und uf jedes Wörtli der Bscheid parat heigi: Was weisch doch du? — Und so nes Ideeli hets ihm o wohl ta, daß ihm di piquanti Frou de Chateauvieux vor allne Lüte d’ Ehr gönnt het, se z’ begleite.

		Am abgmachte Tag isch vorem hindere «Falken» a der Judegaß di stattlechi Berline parat gstanden und allergattig Lüt drum ume, wo di wichtigi Frou hei 96 welle cho bhüete. Es isch fascht gar gsi wie der sälb Tag z’ Märchlige, wo me di großi Baggleten en train ta het. Scho der Wage het ein mit syne rote Reder a d’ Chäsertzgutsche gmahnet, und bis a Hämi isch eigetlech alles binenandere gsi, was dennzumal het ghulfe Meringues stäche. «Ganz Chäsertz» isch ufem Trottoir gstande. D’ Märchliger und d’ Frou Therese Willading hei im Huusgang mit dem Adieusägen agfangen und der Maréchale füre Fall, daß si ga Paris chäm, d’ Grüeß vom Madeleine a Hämi ufgä. Äs sälber isch nid wichtig zu Wort cho. Uf der Gaß usse het der Mundi Dittliger mit andere junge Herren ufe große Momänt passet. Der Xandi, bereits i der roten Uniform vo sym Regimänt, het mit dem Gutschner Cofferen und Valises versorget. Derby het ds Meitli vo der Frou de Chateauvieux meh als nötig dry g’regäntet, und der Xandi het ufe Momänt blanget, wo me di deteschtabli Pärson chönni heischicke.

		Ändlech isch ds letschte Wort gredt gsi. ’s het ein emel dunkt, es sötti niemer nüt meh wüsse z’ säge. D’ Maréchale-n-isch afangen yneg’gogeret und het ihri Jupons z’ wäggfungget. Ihres Meitli isch am Schlag gstande, under eim Arm en enormi Huetdrucke, underem andere der Hund vo der Maréchale, e dicki Wurscht vo mene gruusigen Epagneul, wo me besser dem Schinter zrückgla hätti.

		Jitz het sechs der Xandi trotz allem nid la näh, der Haselmuus no einisch ganz ghörig d’ Hand z’ drücke, 97 bevor er näbe sy schöni Reisgfährti ynegschnaagget isch. Aber du isch er du dagsässe, wie wenn är der Herr Maréchal-de-Camp wäri und het dem Mundi zueblinzlet: Gäll!

		Di Freud het aber chuum e halbi Minute duuret, nämlech grad bis der Maréchale ihres Amelie mit Hund und Drucken und Bündtle nachegrückt isch und sech ufem Vordersitz vis-à-vis vom Xandi nidergla het. Er het sech no nid Rächeschaft gä, was das söll bedüte, so het ihm d’ Frou Maréchale scho gseit: «Excusez, Herr Wagner, numen es Momäntli,» und dermit het er di großi bluemeti Huetdrucken uf de Chneu gha und es Gsicht derzue gmacht, so dumm, wie no nie i sym ganze zwöiezwänzgjährige Läbe. Und der Mundi het glachet, daß es ne nume so gschüttlet het. Es isch no nes Chehrli gange, bis men alli sibe Sachen a ihrem Platz gha het und si gfahre sy. Bald druuf isch öpper cho brichte, oben a der Judegaß heigi der Xander emel no geng d’ Huetdrucken uf de Chneu gha. Zwüsche de Toren isch er se du los worde; aber no bis zum Lombachturm use het er sech überleit, öb er nid das Amelie linggs und di Stinkburdi vo Hund rächts well zum Wagen us müpfen oder am Änd sälber no Ryßuus näh. «Wenn i das gwüßt hätti, so wär’ i de lieber uf eigete Füeße greiset,» het er dänkt. «Afin, di Reis wird o nid ewig duure.»

		Z’ Bümpliz het du d’ Maréchale befohle, bi’m Schloß vorz’fahre. Si well hurti der Herr Oberscht vo Grafferied 98 ga grüeße, es syg e Dienschtkamerad vo ihrem Ma. Me isch usgstigen und fründlech epfange worde. Bald druuf hets gheisse: «Ach, Alexander, wäret Dir so guet, dem Jakob ga z’ säge, er söll abspannen und ystelle, der Herr Oberscht wott is zum Ässe bhalte.»

		Der Xander isch zwar touchiert gsi, daß d’ Frou Maréchale ne mit dem Toufnamen agredt het, aber sy Luun isch einewäg nid besser worde.

		D’ Sunnen isch scho ordlech nidsig gange gsi, wo me du wieder vo Bümpliz ufbrochen isch, und der Xandi het sech nid mögen ebha, bim Wangebrüggli umenandere z’ säge: «Wenn das aber eso wyter geit, so nimmts mi de wunder, wenn i zu mym Regimänt chume.»

		«E myn Troscht,» het d’ Maréchale g’antwortet, «macht Ech das scho angscht? — Heit nume nid Chummer, mr chöme no tags ga Fryburg.»

		Das isch du o gscheh. Und sobald d’ Frou de Chateauvieux gseh het, daß ihres Sechversuume z’Bümpliz keini fatale Folge gha het, isch sie mit ihrem Hieb o nümme hinderem Zuun blibe. «En votre qualité d’ours mal léché,» het si dem Xandi bim Vorfahre vorem Hotel gseit, «chönntet Dir jitz ga luege daß der Jakob mit Roß und Wage guet under Dach chunt.» Das het er nid gärn ghört, und will ihm kei schicklechi Antwort z’ Sinn cho isch, het er sech mit mene suure Gsicht dry ergä. Aber dä «ours mal léché» het ihms gar nid chönne. Er het sech überleit, es sygi di höchschti Zyt sech uf d’ Hinderbei z’ stelle, wenn er sech nid i d’ 99 Rolle vo mene Chammerdiener well ergä. Aber wie das astelle? Vorlöufig isch ihm nüt bessers ygfallen als z’ duble. Sobald er sy Uftrag het bsorget gha, isch er i ds Salon gange, für uf ds Ässe z’ warte. Dert het er sech uf nes Ruehbett la plötschen und alli vieri vo sech gstreckt mit der Absicht keis Gleich z’ tue, wenn si de ynechömi.

		Es het nid lang duuret, so geit d’ Türen uf, und es chunt e prächtig ufputzte Herr yne, so-n-en alte Läcker. Dä het ne dür ne Lorgnette gmuschteret. Z’erscht het der Xandi dänkt: «Lue du nume.» Aber ganz vo sälber sy syni usgstreckte Füeß wieder zue-n-ihm cho. Und wie necher zueche der Herr cho isch, descht gattlecher het sech der Xandi zsämezoge. Wo-n-er ne du lang gnue het gschouet gha, seit der Fryburger: «Monsieur, vous êtes du regiment d’Ernst?»

		Jitz isch dem Xandi undereinisch z’ Sinn cho, daß er nümme syni gwanete Chleider anneheigi und o nümme bloß der Xandi vom Ortbüehl sygi. Er isch ufgschosse, het sys beschte Wältsch vüregnoh und afah Bscheid gä. Bald het er usegha, daß dä Herr d’ Maréchale suechi. Und wo-n-er am beschte drannen isch z’ brichte, wie und was, flügt wieder d’ Türen uf, und d’ Madame de Chateauvieux chunt wie uf Redleni cho z’ düderle: «Ah le voilà! Bonsoir, mon général.» Und der General het afah ruggen und scharwänzle, prezis wie-n-e Tübelichutter. D’ Maréchale het der Xandi zuechegwunke, für ne vorz’stelle. Jitz isch einschtwylen 100 usdublet gsi, und me het müesse der artig jeune homme spile. Und usgrächnet, wo me gmeint het, jitz sygi’s überstande, hets du gheisse, me gangi zum Herr General ga z’nacht ässe. Dert sy du no meh dere suber bürschteten Offizier zum Vorschyn cho und Dame, geng eini schöner ufputzt als di anderi. Me het vo allerhand Lüte gredt, wo uf Campagnes im Fryburgbiet syge und wo me de en passant chönnti ga grüeße.

		Das chunt guet, het der Xandi dänkt. Er het sech fescht vorgnoh, no hinecht mit der Frou Maréchale z’ Bode z’ rede, si bruuchi de nid z’ meine, er sygi ihre valet de pied. Aber si het ne no einisch nid la derzue cho.

		Bis ga Milde sy si cho, bis sech e Glägeheit botte het, öppis z’ säge. «Wüsset Dr, Frou Maréchale,» het er du dert i mene Momänt, wo si allei gsi sy, gseit, «eigetlech bin i de gar nid z’fride gsi mit Ech, daß Dir di gräßlechi Pärson da mitgnoh heit, das Amelie. I ha mi so uf Eui Gsellscheft gfreut, aber däwäg...»

		«Syd Dir grüseli toube gsi!» het si ne numen ufzogen und ihm als einzigi Etschädigung mit ihrem Lufter eis uf d’ Nase tätschlet.

		Vo denn ewäg het er nümme probiert ufz’begähre. Si isch aber o chly artiger worde, emel bis ga Losane. Dert het si du wieder allerhand Visite gha z’ machen und het ne syner Wäge la gah, bis se der Luun acho isch wyterz’fahre. Der Xandi het dem Gutschner müesse d’ Ordres gä und gseit, me fahri jitze dem See nah über Morsee ga Neuß.

		101 «Uf Neuß?» het der Jakob unglöubig gfragt. «I ha gmeint, d’ Frou Marschälli well uf Nancy ufe. Das isch myr Läbtig nid der Wäg uf Nancy.»

		«Das weiß i wohl. Aber d’ Frou Maréchale wott drum nid über Tscherlitz.»

		«Jä, da isch nüt vo Tscherlitz, Junker. Me chönnti ja o wäge dessi; weder gwöhndlia het me vorhär linggs u de übere-n-uf Cusseneh u de z’ Pumpapel übere Bach u dernah wieder linggs u de wieder gredifurt uf Leggli u dernah linggs ume Hoger und use. So isch di Gschicht. — I bchenne mi afen us. Es bhüet’is Gott. Wie mängisch bin i ächt afe dusse gsi?»

		«He ja, das glauben i scho,» seit der Xandi. «Aber d’ Frou de Chateauvieux wott jitz halt uf Neuß.»

		«Henusode, i fahre ja. I bi no geng gfahre, i fahre mit ech i Himmel, we’s zwängt sy mueß. Dir bruuchit nume z’ befähle, i ha my Sach no geng rächt gmacht, ja, Junker, u das han i.»

		Der Madame de Chateauvieux hets überhoupt nid pressiert mit ihrem Nancy. Si het sech i Chopf ta, z’erscht no i ds Emigrantenäscht vo Nyon und Coppet z’ fahre, und das isch dem junge Wagner no so rächt gsi. Sys Regimänt isch z’ Aix-en-Provence gstande, und er het druuf grächnet, vo Nyon oder dert umenandere chönni de d’ Maréchale mit ihrem Ma düre Jura uf reise.

		Wenn nid di längwyligi Gäxnase vo Amelie da 102 gsässe wär wie-n-e gwunderige Chuchitägel, so hätti me z’ plätzewys schier chönne meine, der Jakob fahri mit ne-n-i ds Paradies. So underem heiterblaue Himmel dür ds Pays de Vaud, wenns gruenet und trybt! I de Räbe hei si gschaffet und gsunge, und lingger Hand het der See dür ds früsche Grüen vo de Böum g’glitzeret, und uf de blaue Savoyerbärge hei d’ Schneefläcke no g’glänzt. Und d’ Frou de Chateauvieux isch gueter Luun gsi, wie no sälte. Der Xandi het sech mängisch ganz hindere gla i ds Gutschesoufflet, für se so rächt z’ gschoue, und i weiß nid, was es no gä hätti ohni ds Amelie. Si isch halt doch nätt gsi, di wunderlechi, übersühnigi Frou. So chly e Schafsnase het si gha, aber nüt descht minder es schöns Profil, blaui Ougen und duftig rotbruuni Haar mit gnue Puder druffe. Im Äcke hei si gar tuusigs luschtig gchrüselet. Aber ds Schönschten isch di dürsichtigi Alabaschterhut gsi, wo ds Pärlecollier druuf passet het, wie d’ Bluemen uf ds Blatt. Und will es gar schön warm gsi isch und e herrlechi Luft, het si vo Hals und Bruscht so viel abdeckt, als d’ Mode zu sälber Zyt erloubt het, und das isch nid wenig gsi. Aber ds Amelie, das Möff, het neren alli Bott ds abegrütschte Sydeshäwli wieder drüberzoge — wägem Stoub.

		Gägen Abe sy si du z’ Nyon acho und grad i ds Schloß gfahre. D’ Frou Landvögti vo Boschtette het se mit offenen Armen epfange. Si het geng gar grüslech wohl gläbt dranne, wenn wieder öpper vo Bärn 103 cho isch. Sobald si ihri Sachen i de Stube gha hei, isch me no einisch use, dem See nah, für e chly d’ Styfi us de Glider z’ träppele. Me het nid gnue chönne luege, was dä See für herrlechi Pärlemuetter-Dessins gmacht het. Am äneren Ufer isch alles rosig gsi, vom Wasser bis uf di oberschte Bärgkante. Sogar di spitzige Sägel vo de Barke sy gsi wie Rosebletter. Und hienache, uf der Weschtsyte, het zwüsche de schattige Böume ds luter Sunnefüür im junge Loub gflackeret. «Nei lueget mr dert di Barke,» het d’ Maréchale gseit, «es dunkt ein, si chöm gar nid i ds Wasser, ’s isch grad, wie wenn si im Dusem drüber würdi schwümme.»

		Es sy neue no anderi Lüt, nid hiesigi, dem See nah gspaziert, und me het sech gägesytig im Vorbygah gmuschteret. Z’ usserscht uf nere Landzunge, wo schmal wie-n-e Ratsherredägen i See use gstoche het, sy ihrere zwee grüpelet und hei mit länge Finger öppis usem Sand grüblet. Zwüschen ihrne spinneledünne Beine düre het me di roti Wasserflechi gseh. Längi Tradle vo Schlamm hei si enandere zeigt und d’ Nase drygstoße. Eine het mit mene Vergrößerungsglas gfochten und derzue pradlet wie-n-es Buech. Und no wyter änen isch es Päärli dem Strandwäg nah gschländeret. Är het ihren offebar us mene Büechli vorgläse, derzue pathetischi Schritte gmacht und mit der freie Hand höch i d’ Luft greckt, so daß me di wyßi Spitzemanchetten i der Sunne het gseh lüüchte. Es het grad usgseh, wie wenn er sech vom Bode wetti lösen und 104 uf d’ Wulke zeige: Lue dert obe möcht’ i mit dir sitze. Und si het ihm grüslech glost und albeneinisch mit ihrne Fingerli e längstiligi Bluemen a d’ Nase gha. Bald druuf het er sys Buech zueta, und du sy si gäge ds Wasser und hinder menen altersgraue Wydestamm verschwunde. Me het nume no sy Hand derhinder vüre gseh gestikuliere, wie wenn si us menen Aschtloch usereckti und Himmel, See und Ärdbode würd’ erkläre. No chly wyter äne sy wie farbigi Chlungeli Chinder am Bort umegchruglet und hei Grienplättli ufe See use gworfe. Me het silberigi Sprützerli us der rosige Flechi gseh uffahre. Und drum ume hets blaui Wälleringli mit guldglitzerige Glüetli gä.

		Geng schöner und wermer hei d’ Farben afah lüüchte, bis es ein dunkt het, me schwümmi i neren andere Wält. Alles het nume no gstuunet und ds Rede vergässe. Und du isch es undereinisch erlöschen und e chalte blaue Huuch isch cho z’ schlyche. Nume d’ Bärge sy no rot blibe.

		Jitz isch das Päärli necher cho, und d’ Frou de Chateauvieux isch ne mit usgspreiteten Armen etgägegange. Wo si zuechecho sy, het me du der Xandi vorgstellt. Dä stattlech Herr mit dem Büechli i der Hand isch niemer anders gsi als der Landvogt vo Neuß, der Herr Charles Viktor vo Boschtette, und di Dame — si het a Charme d’ Maréchale-n-i Schatte gstellt — isch d’ Madame Necker-de-Saussure gsi. Ordlech jünger als d’ Maréchale, isch si ehnder no schöner gsi, aber 105 eifacher und fründlecher und gar nid so zum Jaglis mache. Me het du no uf di beide Herre gwartet, wo dert usse der Schlamm erläse hei. Der eint isch der Ma gsi vo der Frou Necker, neue gar e Glehrten i der Botanik, der ander e Fründ von ihm. Under allerhand artige Gsprächen isch me gäge ds Schloß zuegwanderet, wo us eim Fänschter ds Spil vo mene Spinett, us menen anderen e flattose Bratisduft cho isch. Dä het du der Xandi, wo no nid rächt der Rank zu dene Lüte gfunde het, e chly calmiert.

		Ds Ässen isch ganz eifach und währschaft gsi, und doch het es d’ Gattig gha vo mene Fescht wäge der Gsellscheft, wo da im Schyn vo vielne Cherzen uf silberigen Armlüüchter um dä groß Tisch ume gsässen isch. Der Landvogt isch zwüsche der Maréchale-n-und der Frou Necker gsässen und het beidne schön ta. D’ Landvögti het der Herr Necker näbe sech gha und gruusam e vürnähme Franzos, e Herr de Varicourt. Die hei nere neuen o Komplimänt byget, aber si het Gattig gha nid druuf z’ lose. Si het schuderhaft uf ds Service müesse luegen und uf ihri zwee Buebe, wo unden am Tisch gsässe sy und probiert hei für vier yz’packe. Der Xander isch zwüsche der Mademoiselle de Varicourt und nere vürwitzige Waadtländere gsässe. Und de sy de no dä, wo mit dem Herr Necker gsandelet het und es wyters glehrts Huus und der Sekretär vom Landvogt, e junge Bärner, da gsi. Di Herre hei vo glehrte Sache gha, neue vo Beji, Poeten und Büecher, und d’ Froue 106 hei derglyche ta, si verstanden o öppis dervo. Di Andere hei gschwigen und g’ässe.

		Nachhär isch men i Saal übere, e prächtigi täfleti Pièce mit tiefe Fänschternische, vielne Büechergstelleni und mene Spinett. Im Kamin het es Füür gsprätzlet, vowägen i de Hüser innen isch es geng no chalt gsi. Da sy du no anderi Lüt cho, Herren und Frouen usem Stedtli. Der Xander isch zwüsche Herr de Varicourt und sy Tochter yne grate, wo-n-ihm i de höchschte Töne ds Lob vo der Bärner Regierung gsunge hei, will si di französischen Emigrante so schön under ihre Schutz nähmi. Da het du dä guet Bursch afah gspüre, was ihm no gmanglet het, trotzdäm daheim gnue französisch gredt worden isch. Wältsch chönne heißt nid nume Wort ha für, was nötig isch, z’ säge, me mueß o gar mängs chönne vo sech gä, wo niemer bruucht z’ gloube. Das wär jitz dem Xandi z’ guet cho, nid nume für di schöne Komplimänt vo ds Varicourts aständig z’ quittiere; nötiger no wärs gsi, für dene Lüte vo Neuß usez’gä, wo zwüschenynen über Bärn dängelet hei. Der Xander isch toub worde wie-n-es Bieli. D’ Frou Landvögti hets gmerkt und het ne du i nes gäbigs Eggeli versorget. Druuf isch si a ds Spinett gangen und het mit ihrer melodiöse Stimm vo Luscht und Liebi gsunge. Me het andächtig glost, und es isch nid eis im Saal gsi, wo nid us ihrne Lieder öppis Wehmütigs useghört hätti, wo eim z’ Härze gangen isch. Der Xandi hets o gspürt. Sünsch het er neue für settig Sache gar nid 107 bsunders fyni Ohre gha: aber jitz — isch es gsi, will er sech hie no so frömd gspürt het, wär weiß? — hets ihm eifach i d’ Seel gschnitte. Derby het er geng i d’ Mitti vom Saal müesse luege, wo underem vielcherzige Lustre der Herr Landvogt zmitts zwüsche de schöne Froue gsässen isch wie-n-e Pascha. Linggs näben ihm het d’ Frou de Chateauvieux ihri prächtigi Syden usgspreitet und rächts d’ Frou Necker ihren Esprit us de schönen Ouge la zündte. Z’erscht hei si no zueglost, aber wie meh, daß es eim a ds Härz griffe het, descht meh hei si afah chüschele, und z’letscht hei si ganz ungeniert mitenandere parliert und glachet.

		Einisch zwüschenyne seit der Xandi hübscheli zum Sekretär, wo näben ihm gsi isch: «Eue Landvogt isch Hanen im Chorb.» Der Sekretär chlepft mit de Finger und antwortet: «Das isch no nüt hütt. Dir söttet erscht gseh, wie’s geit, wenn d’ Madame de Stael da isch. Das isch alben es Füürwärk.» Er het nid chönne wyter rede, will d’ Frou Landvögti zue ne-n-isch cho sitze. So hets du da ne Bärner Egge gä, wo me frei und frank vo daheime brichtet het — bärndütsch. Der Frou Landvögti — es isch e geborni vo Wattewyl gsi — het men a jedem Wort aghört, wie’s nere wohl ta het, wieder einisch mit urwüchsige Landslüte chönne z’ rede, wo kei Ougeblick dra dänkt hei nes apartigs Liecht ufz’stecke.

		Es isch aber nid lang gange, so hei di Lüt vo Neuß, wo jitz mit dem Landvogt und de Glehrte vo Ufklärung 108 und Freiheiten und settigem Züüg pralatzget hei, der Bärner-Eggen afah zäpfle wägem Bärndütsch, und der Landvogt het, für däm Gusle d’ Giechtigi z’ näh, ne ghulfe. Er het sälber nid rächt bärndütsch chönne, und drum het er als guete Diplomat mit syne Gsätzli beidi Lager gmacht z’ lache. D’ Franzose hei nid viel dervo begriffe; aber ds Gschwätz vo der Ufklärung het se-n-i Bärner-Egge tribe, so daß du undereinisch alles wieder wältsch gredt het.

		I däm Ougeblick isch der Bedient ynecho und het dem Landvogt e Brief bracht. Chuum het ne der Herr vo Boschtette gläse gha, steit er uf, befiehlt dem Bediente ga z’ sattlen und seit, es syg ihm leid, er müessi wäge nere wichtige Sach über Land. Di Herrschafte sölle sech aber ja nid la störe. Er het sech höflech verabschidet und isch use. Me het vo der Türe här es eigetümlechs Gyre ghört; aber niemer het druuf g’achtet.

		Trotzdäm es nid sälte vorcho isch, daß der Herr Landvogt plötzlech furtmüesse het, isch me jitz doch e chly verstört gsi. So spät am Aben isch doch gwöhnlech nüt meh los gsi. Am ungmüetlechschten isch es den Emigrante vorcho. Scho das Gred vori vom anderen Egge het ne chly der Luun verderbt. Und wenn zu ungwaneter Zyt öppis gangen isch, wo me nid rächt gwüßt het, was derhinder steckt, so isch ne das gradeinisch uheimelig vorcho. Verschüücht und ghetzt, wie si gsi sy, hei si uf der Stell gmeint, me syg ne-n-uf de Färsere, und zu sälber Zyt isch me kei Stund sicher 109 gsi, daß di französischi Revolution nid übere Jura ynerecki, für z’ näh, was nere bis jitz ertrunnen isch.

		Nah-ti-nah het sech du wieder es Gspräch agspunne, und will der Herr Landvogt, wo’s usem Fundamänt verstande het jeden a sy Platz z’ tue und allem öppe ne Rank i ds Luschtige z’ gä, nümme derby gsi isch, isch du bald e dummi Zigglete druus worde. Der Herr de Varicourt het nüt meh nätts dranne gfunden und syr Tochter es Zeiche gmacht, es sygi Zyt i ds Bett. Höflech hei si sech verabschidet, uf all Syten ihri Serviteurs gmacht und... Ja, was isch jitz das? — D’ Türe bschlosse!

		D’ Frou Landvögti chunt ne z’ Hülf; aber weder si, no der Sekretär, no der Xandi hei chönnen uftue.

		Me het ergerlech am Lütiband grisse, und, wo das nid het welle patte, a d’ Türe popplet; z’erscht mit de Fingerchnödli und z’letscht mit Mannsfüüschte. Aber das het alles nüt abtreit. So geits halt, wenn me di ganzi Dienerschaft hindenusen und absyts logiert und d’ Sunnsyte für sich allei bhaltet. Der Chnächt isch mit dem Herr Landvogt furtgritte, und d’ Meitli sy scho lang z’ Sädel gsi.

		D’ Frou vo Boschtette het gseit, das glychi aber einisch ihrem Ma. Wenn alben öppis eso ungsinnet chömi und ne präokupieri, so syg er imstand us Vergäß di gröschte Dummheiten az’richte. Es sygi nid z’ erschtmal, daß er öpper ybschlosse heigi, ohni’s z’ achte.

		Di Waadtländer Herre hei nume glachet. Eint und 110 andere dervo isch o scho ganzi Necht im Probierchäller ybschlosse gsi, ohni daß ers gmerkt hätti. Aber der Herr de Varicourt isch jitz erscht rächt i Thäber cho. Sy Tochter het gmeint, si sygen i ne regelrächti Falle grate. Und wie meh me se het welle tröschte, descht närvöser und bleicher isch si worde. Alli mügleche Gschichte vo Lydesgfährte sy nere z’ Sinn cho, wo’s o ungfähr so agfangen und de mit dem Schaffott g’ändiget het.

		Jitz hätte du o ds Neckers furt möge. Was mache?

		— Bald het di ganzi Gsellscheft a de Wänden und a der Türe polderet. Aber das isch de Müüse pfiffe gsi. So i menen alte Schloß ma’s gar viel erlyde, bis me ds Chlopfe ghört. Me hets du zum Fänschter us probiert. Si hei ufta und grüeft und grüeft. Aber wyt und breit isch niemer uf der Gaß gsi, und i de Nachbarshüser het me nid begriffe, was si im Schloß ufz’begähre heige, und d’ Nasen under d’ Dechi gsteckt.

		Wo d’ Fänschter und d’ Felläde wieder zue gsi sy, het me ne zytlang der gäl Erger ghört im Saal umenandere schnaagge. Isch es öppe nid ergerlech, wenn me mit früehligsmüede Glider gärn i ds Bett möcht und de mit Lüte zsämegsperrt isch, wo men am liebschte stüpfti? No vor nere Stund isch alles so heiter gsi, und jitz het men undereinisch a de Cherze längi Uschligplämple gseh, und alli Bott isch eis mit der Abbräche ga d’ Däche schnüze.

		Da het me du chönne gseh, was es wärt isch, wenn Eis glehrt het der Erger schlücken ohni z’ chähre. I 111 däm Punkt isch di stilli Frou Landvögti Allnen über gsi, vorewäg denen hommes und femmes d’esprit. Si, wo am meischte Grund zu Töubi über ihre Ma gha hätti, isch jitz wieder a ds Spinett gsässen und het afah singe. E gueti Halbstund het si däwäg der Luun vo der Gsellscheft über Wasser möge bhalte. Aber ds Schiff het halt doch grunne. Und will si gmerkt hei, daß di ganzi Gschicht doch bald im Längizytisee undergeit, het sech du öpper anders zuechegmacht, für d’ Landvögti abz’löse. Es paar Löuf uf und nider sy di Finger — es sy jitz wältschi gsi — über ds Spinettli zäberlet, und du isch undereinisch e Hopser druus worde, und d’ Ougsdechle hei wieder Hebi übercho, und dernah isch es ne-n-i d’ Füeß gfahre. D’ Maréchale de Chateauvieux het mit ihrne Zehjeli gwunke, und der Xandi het begriffe. Und wenn ers o bi Wytem nid chönne het wie der Herr Houptme von Erlach, so isch es doch für dä Ougeblick guet gnue gsi. Di Andere hei sech du o zuechegla. Und will me zum Tanze ds Muul nid bruucht, hei sogar d’ Bärner und d’ Waadtländer enandere fridlech i d’ Finger gnoh.

		So isch es du no rächt luschtig gange, bis me zum Klavierspile nümme heiter gnue gseh het.



		Es isch scho gäge de sibne gange, wo der Herr Landvogt i sym Bett erwachet isch. Di hälli Sunne het ynegschine, und es het ne dunkt, me heigi a sy Türe gchlopfet. — Ja, richtig, no einisch. 112 «Qu’est-ce qu’il y a?» rüeft er.

		Da steckt sy Bediente der Chopf ynen und fragt: «Der Herr Landvogt weiß nid öppe, wo der Saalschlüssel isch?»

		«Comment Saalschlüssel? Qu’est-ce que ça me regarde?...» Da schießt dem Herr vo Boschtetten e Gedanke düre Chopf. «Sapristi!» seit er und isch mit eim Satz zum Bett us. Er schlüüft i sy grüen und gäl bluemete Schlafrock und d’ Pantoffle, suecht i de Täsche vom Chleid, wo-n-er nächti het annegha und findt richtig dert der Saalschlüssel. Grad, wie-n-er gsi isch, mit der große wyte Chappen uf den uncoiffierte Haare, rönnt er dem Bediente vora d’ Stägen ab zum Saal und riglet uf.

		Es Ougeblickli isch er i Versuechung gstande, sech grad wieder i sy Schlafstube z’ verzieh; aber sy Gwunder het ne gmacht der Momänt z’ verpasse. So het richtig der Saal vom Schloß z’ Nyon no nie usgseh gha. — Schier wie-n-es Schlachtfäld. I de wunderlechschte Positure sy d’ Herren um ds Kamin ume gsässen oder gläge, mit de Füeß gäge ds erlöschene Füür, die einten am Boden usgstreckt, mit dem Chopf uf mene Schämeli oder sünscht öppisem. Di andere hei d’ Armen uf ne-n-umgleite Stuehl und der Chopf uf d’ Arme gleit gha. Einen isch uf mene Stuehl gsässen und het der Chopf a d’ Wand glähnt, und der Chlynscht isch der Längi nah ufem Tisch gläge, het der Chopf la hindenabe hangen und gschnarchlet wie-n-e 113 Sagi. D’ Froue sy uf de Ruehbett und i de Fauteuils gläge. Dür d’ Heiterlöcher vo de Felläde sy Sunnestrahle schreg ygfallen und hei hie uf nere verchuzete Herrefrisur, dert uf mene müedtanzete Damefueß öppis Glänzigs gsuecht. Und gschmöckt hets wie i nere Seifesiederei. D’ Däche vo de Cherze sy jeden i mene Glünggli vo Uschlig ertrunke gsi. Ei einzigi Figur isch i däm Halbdunkel ufrächt gstande, wie-n-e Geischt: D’ Frou Landvögti. Gseit het si nüt, aber i ihrem bleiche Gsicht isch e Triumph gsi, wo si mit nere graziöse Handbewegung ihrem Ma het chönne zeige, was er mit syr Zerstreutheit agrichtet heigi.

		«Si j’avais songé que vous étiez encore là...» het er gseit. «Je suis rentré à minuit.» Aber länger isch er nid under der Türe blibe. Di Mumie hei sech afah strecken und dräje, und no bevor d’ Frou Landvögti ne Fellade ganz ufgschlage het, isch eint und anders ufgstande. Wo di Dame mit halb abegrütschte Coiffüren i Gang usecho sy, für ihri Schlafstube ga z’ suechen oder hei z’ schlyche, het me niene nüt meh gseh vom Herr Landvogt.

		Der Xandi het e chly Toilette gmacht. Für no i ds Bett z’ lige, isch ihm der Morge z’ schön gsi. Er isch lieber ga dejeunieren und het de use welle, a See. Aber bim Dejeuniere het ne du der Landvogt no troffe. Däm isch es grad aständig gsi, will er gärn öppis vo Bärn ghört het. Der Xandi het ihm du müesse brichte, was si di Nacht im Salon alles agstellt 114 heige, und der Landvogt het sy hälli Freud gha dranne, jedefalls meh als a synen eigeten Erläbnisse vo der Nacht. Me het ne wäge nere Schlegerei ga Crassier grüeft gha.

		Der Xandi het du gfragt, obs di Waadtländer geng im Bruuch heige so z’ ziggle. Ihn heigs gwunderet, daß si sogar vor den Ohre vom Landvogt öppis eso dörfe. Der Herr vo Boschtette, wo vo Chindsbeinen a so z’ säge nüt als wältsch gredt het, isch geng chly uf bösem Fueß gsi mit dem Bärndütsche. Aber will ers het müesse chönne, für im Große Rat z’ rede, het er gärn profitiert vo der Glägeheit und dem Xander afah ds Härz lääre.

		«Di chlyne Lüt sy ganz z’fride,» het er gseit. «Es isch no gar nid lang, daß si da unde, vorem Schloß ’ei gsunge:

		‹Ah que nous sommes bien ici!

Restons commes nous sommes.›

		Aber les gros becs, d’ meneurs, ’ei gfrässe der Narr am Frankrych. Ihren Ideal isch ufem andere Syte vom Jura. Anstatt z’ mache wie di alte Schwyzer, wo sech ’ei frei gmacht sälber und jitze mit Rächt sy stolz vo ihrem Schwyzername, si ’ei Längizyt na révolution vo de Franzose. Aber das isch dumm. D’ Franzose ’ei ihre ’uus azündtet für e neue z’ boue. Und jitze di guete Lüt vom pays de Vaud meine, si müesse ihre ’üttli o azündte. Wär wird ne de es neus boue? Öppe di Charlatans und schlächte Ratgäber vo Paris?

		115 Wenn e révolution soll diene zu öppis guets, si mueß cho vo inne use. Si mueß afah z’ mitts im eigene ’ärz. Alle gsunde développement sech macht vo innen use und nid vo usse yne. Vor allem andere es isch der Möntsch, wo mueß neu gebore, und neui Möntsche bilde neui Gsellschaft und e neue Volk. D’ révolution mueß afasse da, wo der Möntsch isch agwachsen a sym Land.

		Aber, ganz under üs gseit, z’ Bärn me ’et nid begriffe, was isch nötig. Äbe die, wo sy agwachsen a mene Land, me mueß la mitregiere. Nume die ’ei der Sinn für z’ begryfe, was däda Bode bruucht.

		Dir syd no jung. Dänket de dra, wenn einisch Dir chömet a ds Regier. Dir würdet mir rächt gä.»

		Der Landvogt het sech i Yfer yne gredt und sy Gascht nid la zu Wort cho. Derzue hei di große schönen Ougen und di läbige, fyne Züg vom Herr vo Boschtette, wo-n-er geng het müesse betrachte, dem Xandi d’ Sach nid liecht gmacht. Erscht jitz, wo der Herr Landvogt ändlech e Schluck us syr Tasse nimmt, profitiert er hurti und seit:

		«Zum Regiere chumen i doch nie. Aber me het mir grate Dienscht z’ näh i Frankrych.»

		«Ah, c’est trop tard.»

		«Alles seit, me wärdi z’ Bärn bald Offizier und Soldate nötig ha, und da han i dänkt...»

		«Das isch sehr wahrschynlech. — Mais, c’est trop tard. — Besser wärs gsi, me ’ätti erzoge meh gueti, 116 gschydi Rats’erre und me ’ätti usgwytet ihres horizon. Isch ganz guet militärischi Erziehung, discipline, Lehre folge und Mache folge. Aber das alles isch politique vo ussen ynen und nid vo innen use. Ds Wäse vo Wahrheit und Natur isch Etwicklung vo innen use. Da isch di gsundi Chraft. Und wenn me die Chraft ’inderet, so wird si explosiv. Aber das isch no nid üse Gfahr. Viel gfährlicher isch, daß me isch nid gnue stark und entschlosse für abz’wyse d’révolution vo usse.»

		«Äbe drum meint me, es sötti alles gscheh für ne tüechtigi Armee z’ bilde.»

		«Scho rächt, gute Fründ, aber für z’ verteidige d’ intégrité vom Vatterland, me bruucht no andere Sachen als nume Pulver und Blei und Soldate.»

		Wyter hei si du nid chönne politisiere. Der Sekretär isch mit mene Portefeuille cho, und der Herr Landvogt het gseit: «Je viens, je viens» und der Räschte vo sym Dejeunieren abegschlage.

		Uf guet Glück isch der Xandi uszoge. Im undere Gang begägnet ihm d’ Frou Landvögti, wo no rächt übernächtig usgseh het. Er het se gfragt, öb si nid es paar Schritt mit ihm a di früschi Luft chämi.

		«Aber, was dänket Dir?» het si gseit. «Vo was wettet dir alli läbe, wenn i jitz o no afieng schwärmen und blüemele?»

		Der Xandi het begriffen und g’antwortet: «Vo schöne Diskurse.»

		«Wüsset Dr, Herr Wagner,» het si no gseit, «mir 117 beide bruuchen is gar nid z’ geniere. Wenn mir no zu öppis währschafterem Appetit hei, so sy mir de hütt i gueter Gsellschaft. Nous aurons l’honneur de nous mettre à table avec Monsieur le maréchal de Chateauvieux», und derzue het si sech ganz hindere bogen und isch gravitätisch der Chuchitüre zuegstüüret.

		Der Xander isch du allei dem See nah gstriche. Di Wort vom Landvogt hei-n-ihm gä z’ dänke. Scho uf der ganze Reis und du erscht rächt hie ischs ihm klar worde, daß me halt d’ Wält doch vo neren andere Syte chönni aluegen als daheim. Und wenn ihn o nid grad e Gluscht na Philosophie und Naturwüsseschaft acho isch, so het ihm di Gsellscheft da obe, im Schloß, halt doch Ydruck gmacht, und er het afah gspüre, daß me mit echly meh Wüsse villicht i Stand chämi, meh usz’richte. «Trop tard! C’est trop tard!» het er gseit, der Herr vo Boschtette. Aber für öppis guets z’ wellen isch es nie z’ spät. Wenn er das, was der Ruedi Effinger ihm gseit het und jitz das vom Landvogt vo Nyon zsämegrächnet und derzue überleit het, daß er ja no jung und gsund und läbesluschtig sygi, so isch es ihm ganz warm um ds Härz worde, und er het sech usgmalet, was eso ihreren es paar jungi tüechtigi Lüt no chönnte düresetze, wenn si sech ds Wort gäben und ghörig derhinder gienge. Fascht isch es ne-n-acho, grad wieder hei z’ reisen und es paar Fründe zsäme-z’trummle zu nere patriotische Gsellschaft. Aber der chly Finger het ihm gseit, er fiel z’ Bärn wie-n-e Fliegen 118 i Hunghafe. Nei, z’erscht het er no ne Bitz Wält welle gseh und öppis lehre.

		Ob däm allem isch er wyter gloffe, als er eigetlech het welle, und es het ne dunkt, es sygi Zyt umz’chehre. Ufem Heiwäg gäge ds Stedtli sy-n-ihm geng no neui Gedanke düre Chopf gange. Es isch halt, wenn er ehrlech het welle sy, da no öppis gsi, wo ne, emel füre-n-Ougeblick, vo daheime furt tribe het. So wie-n-ihm di Haselmuus i ds Härz gschloffen isch, hets ne dunkt, er sygi’s sym Fründ, dem Hämi, schuldig, so lang vo Bärn furtz’blybe, bis dä wieder hei chömi. Villicht — villicht chönnt’ er se de bis dahi chly vergässe. Was het er nid alles vo charmante Froue gseh, scho numen uf der churze Reis!

		Wo-n-er i Schloßhof chunt, isch dert näbe der Reisgutsche vo der Maréchale-n-e großmächtigi Carosse gstande mit mene Wagschyt vornen a der Diechsle, so daß me grad gseh het: Da wird vierspännig gutschiert. Jitz gilts, het er dänkt und isch sech d’ Cadenette neu ga binde, für der Excellänz sy Ufwartung z’ mache.

		Der Herr Maréchal isch im große Saal gsässen und het de Froue der Hof gmacht. A däm het er sech o nid im Mindischte la störe, wo men ihm der Xandi vorgstellt het. Chuum agluegt het er ne. D’ Maréchale het ihm du la Schrybzüüg bringe, damit er ihrem junge Begleiter es Empfählungsschrybe machi. Jitz erscht het er du der Xandi afah bhöre, wär er eigetlech sygi und was er im Sinn heigi. Und du het er wieder 119 mit de Frouen afah dampe. Erscht, wo me zum Ässe grüeft worden isch, het er du no hurti di Recommandation gschribe. Derby het der Xandi das alte verwätterete Gsicht gstudiert, wo so viel Spure vo chriegerischen Abetüür und Stolz drinne gläge sy. — Und das isch jitz der Ma vo der übersühnige Maréchale, het er sech geng nume müesse säge. Der eltischt Chräbel uf däm graue Chopf, hets gheisse, sygi no-n-es Andänken a d’ Schlacht vo Fontenoy. Dämnah het er also scho ordlech i de Sächzge müesse sy. Und no geng im Dienscht! So z’ säge nütmeh isch an ihm gsi als der Geischt vo neren alte Chriegsgurglen und e schön gwachsne, aber ganz gstabelige Lyb. — Di lybhaftigi Chünigstreui.

		Bald nam Ässe het sech das unglychlige Paar verabschidet. Dem Xander isch es ganz eige z’muet gsi, wo-n-er sech vo der Maréchale het müesse trenne. Er het nere doch mängi schöni Stund gha z’ verdanke, und wenn er scho uf ei Wäg gärn vo nere loscho isch, so hets ne-n-ufen andere doch wieder greut. Si isch scho i ihrem große Wage gsässen und het vo allne Syte no Komplimänt und gueti Wünsch uf d’ Reis ygheimset. Du hei si du wäger Troscht der Herr Maréchal-de-Camp — me cha nid anders säge — zue neren i d’ Gutsche büret. Er isch grüslech plaget gsi vo Gsüchti. Es wäri schier zum Lache gsi, wenn eim nid di touchanti Chünigstreui übernoh hätti. Di ganzi Gsellscheft het dem Wage no lang nachegluegt, 120 wo di vier Roß mit de züpfete Stilen und Chammhaar d’ Straß us trabet sy. Und niemer het es Wort gseit. Was wartet ne-n-ächt? het es jedes dänkt.

		Der Landvogt isch der erscht gsi, wo ds Schwyge broche het. «Ils arriveront trop tard», het er für sich gseit. Und das trop tard het der Xandi gar nümmen us den Ohre bracht. Trop tard! Trop tard! — Was isch ne der Bourbonethron agange? — Aber bheit e junge Ma, wo ds Härz ufem rächte Fläcke het, wenn er weiß, daß es a menen Ort es Unglück wott gä. — Und sy nid es paar tuused bravi Schwyzer mit i der Gfahr gstande? Es het ihm kei Rueh meh gla, gäb wie si ne-n-yglade hei, no nes paar Tag daz’blybe. Z’morndrisch het o är la sattlen und isch über Gänf i sy Garnison greiset. 121





V.




		Uf der Seine-Brügg zwüsche Neuilly und Courbevoie isch e jungen Offizier vo der Schwyzer-Garden ungeduldig hin und här gspaziert. E heiße Tag isch z’ Änd gange, und es het geng no nid welle chuele. D’ Luft isch voll Stoub gsi. Am liebschte wär der Hämi Saager — dä isch es gsi — dem Bort na bis i nes Gstrüpp und i ds Wasser. Aber er het a mene Regimäntskamerad Rendezvous gä gha, wo vo Paris här ga Rueil use sölle het. Drum het er nid vo der Brügg furt dörfe. No vor mene Jahr hätti me sech das chummlicher gmacht. Isch nid dert, bloß es paar Schritt wyter usse, ds Café du Grand Tulipier gsi? Dert hei si sech albe troffe, die vom Bataillon vo Rueil mit dene vo Courbevoie, und mängisch sy nere no vo de beiden andere Bataillon usecho, vo der Babylone-Casärne här. Da isch es de albe luschtig gange, und di schöne Wirtstöchtere vom Tulipier hei nid über Längizyti gha z’ chlage, ehnder öppen über ne bäremäßigi Caresse. Hei si se nid einisch alli dreien ufem Boum obe gha und se probiert abez’schüttle! Die Zyte sy vorby gsi. Zu de Schwyzer het sech der helvetisch Klub ynegschliche, und wo di brave Soldate sech di Verfüehrer vom Lyb gschaffet hei, was mit underschidleche Prüglete vor sech 122 gangen isch, het du der alt Oberscht d’Affry dene Herren Offizier gä z’ verstah, er gsächi’s lieber, wenn si einschtwyle nümme dert ychehrte.

		Jitz isch du frylech d’ Versuechung grad no descht größer worde. Wo me sech früecher mit zwänzg anderen i d’ Gunscht vo de Wirtstöchtere het müesse teile, hätti me jitze d’ Chance gha allei Häneli im Chorb z’ sy. Und e guete Schluck Wy hätti men a däm toppen Ougschtaben o nid verachtet. Aber jitz isch es halt einisch verbotte gsi, und me het überhoupt schuderhaft müessen uf der Huet sy i dene Tage, für nid Händel z’ übercho.

		So-n-en Offizier vo der Schwyzergarde het vo je här öppis gulte; aber sitdäm das Regimänt di einzigi zueverläßigi Truppe z’ Paris gsi isch, hei si erscht rächt der Chifel dörfe stelle. Früecher sy si vo übersühnige Hoftrabante no gärn über d’ Achslen agluegt worde, und mänge het sech mit dem Däge müessen Achtung verschaffe. Aber das het längschtes ufghört gha. Bi de Majeschtäte hei d’ Schwyzer grad alles gulte, und hütt het der alleri-vürnähmscht Gentilhomme ihri Fründschaft gwüßt z’ schetze. D’ Bastille mit ihrne chlafterdicke Muure het z’ Bode müesse; vo der läbige rote Muuren um ds Chünigshuus hingäge het me gwüßt, daß si no keis Spältli het. Der Haß frylech hei si o z’ gspüren übercho. Wie länger, descht dütlecher het me gmerkt, daß me der hertischte Prob etgägegeit. Ussert de Marseiller, wo vor nes paar Tagen agrückt sy, luter bluetrünschtigi Hallungge, het sech es greulechs Lumpepack 123 vo junge Nütnutzen i der Stadt umetribe, wo der Rekrutierung für d’ Armee ertrunne sy und sech im große Huufe besser hei chönne verstecken als ufem Land usse. Das alles het ufen Ougeblick passet, wo me der letscht Schwyzer het chönne z’ Bode machen und de der Hund abla nach Härzesluscht. Vo Guetmüetige sy d’ Franzose nid. Und so het o der letscht Schwyzersoldat gwüßt, um was daß es geit.

		Über das alles het jitz o der Hämi Saager nachedänkt, wo-n-er uf sy Fründ gwartet het. Ganz eso liecht z’ schlücken isch di Sach nid gsi für ne junge Ma, wo ne schöni Zuekunft vor sech gha hätti. Na so churzer Dienschtzyt villicht ufem Schaffott z’ ändige! Aber der Corpsgeischt het se-n-alli feschtgha, so daß o der Weichhärzigscht numen eis vor sech gseh het: D’ Ehr. Entweder z’grund gah und für d’ Nachwält i nere Ruehmes-Aureole blyben oder der Kampf überstah und heicho als eine, däm e Chünig Dank schuldig isch. Wenn er sech das usgmalet het — und wele junge Möntsch gseht nid ehnder ds Bessere voruus? —, wie me ne-n-einisch daheim wärdi aschtuunen und bewundere, so ischs ihm ganz warm worden um ds Härz ume, grad juscht, wenn er a sys Brütli dänkt het. Und de — jawolle — de het er de o daheim es Rächt gha ufz’trätten und z’ säge, wodüre, daß es gah müessi.

		Er isch i syne Gedanken im Lohn gsi, uf der Terrasse. A dä Abe het er müesse dänke, wo-n-er z’letschtmal mit dem Großunggle Herkules dert umenandere 124 gspaziert isch. Es isch ganz eso-n-en Abe gsi wie hütt. Grad dä Ougeblick isch d’ Sunnen im Wald vo St. Germain undergange. Der guldig Summerdunscht im breite flache Tal vo der Seine isch erlösche, und uf der Parisersyte hei di höchere Hüser und Türm no ufglüüchtet. Wie mängisch het er doch däm zuegluegt daheim, ohni sech öppis appartigs derzue z’ dänke — ussert äbe dersälb Abe, wo’s ihm eso gsi isch, er sygi am Änd zum letschtemal da. — O wie isch doch das albe schön gsi, wenn der Gurteschatte so chuel über ds Bälpmoos grunnen isch, geng wyter, geng wyter, bis i d’ Ou, bis ds Glitzere vo der Aaren ergangen isch. Und de sy de albe d’ Börter änenache no lang im Sunneschyn gläge, so wie jitze da d’ Schanzen und d’ Türm vo Paris, und Fänschter hei ufblitzet — bsunders eis, dert z’ Märchligen äne. — Ja, was machts ächt jitze das guete Haselmüüsli? — Öppis anders frylech het hie o no gfählt: d’ Bärge — o d’ Bärge, wo geng no so lang über ds verschüttete Land wäg am bleiche Himmel glüüchtet hei, so fescht und sicher und rüejig. Was jitz hie no Sunne gha het, isch ja alles nümmen uf feschte Füeße gstande. — Wär weiß — wär weiß wie bald fallt das alles über üs zsäme! Und kei Möntsch weiß meh, daß under der Stoubwulke so mängs schöns rots Ehrechleid erlösche, so mängs bravs Schwyzerhärz erstickt isch. Aber einewäg: Vive le roi!

		Villicht isch de ds Letschte, was no ufem Schutt glänzt, e Träne vom Haselmüüsli...

		125 Uf eismal isch der Junker Abraham us syne Wulke gfallen und wie-n-en agrüefti Schildwacht blybe stah. Es sy doch i eim furt Lüt über d’ Brügg cho, er het nid ume gluegt derwäge. Aber da isch jitz Eine cho, dem Gangwärk nah gwüß e Schwyzer. Er het nid di beschti Gattig gha und isch dem Lütenant Saager grad bekannt vorcho. — Richtig, der «Mutti». — Motté het er eigetlech gheisse. Aber z’ Bärn het niemer anders von ihm gredt als vom «Mutti».

		Der Hämi het scho vo wytem gspürt, daß er mit ihm wott abändle. Er het gwüßt, daß es eine vom helvetische Klub isch, und mit dene het me sech nid dörfen yla, das isch Parole gsi. Aber es isch halt doch e Schwyzer gsi, eine vo daheim. Öppis im Hämi het trotz allem hinderha, wo-n-er ihm het welle der Rügge chehre, und no isch er nid so ganz eis gsi mit sech, so het ne der Citoyen Motté scho am Ermel agrüehrt. Räß het er der Arm a sech zogen und mit böse Blicke gä z’ verstah: Ne Gardenoffizier rüehrt me nid a! — Er hätti sy Landsma ganz sicher abgschüsselet, wenn dä nid grad sy Gwunder gweckt hätti mit dem Name vo däm Kamerad, uf dä-n-er jitz scho meh als ne Stund gwartet het.

		«Hütt hätti’s dem Lütenant Forestier chönne fähle», het der Herr Motté gseit.

		Der Hämi het keis Wort vo sech gä; aber sy Blick het dem Landsma der Gwunder verrate.

		«Im Tuileries-Garte, hä? — Ah, Dir wüsset no 126 gar nüt dervo? — Ja nu, es wird de scho no z’ rede gä. Vous verrez.»

		Der Lütenant Saager isch wyter gange, wie wenn er allei wäri, het aber uf alli Syte gluegt, öb nid öpper umewäg sygi, wo’s nid dörfti gseh, daß er da mit eim vo dene verpönte Kärlisse gangi. Aber wie weniger er derglyche ta het, daß ne dä öppis agangi, descht meh het er uf ne-n-yne gheltet und bradlet.

		«Es isch villicht guet gmeint gsi und galant,» fahrt er furt, «aber chly unüberleit. Und di höche Herrschafte verdiene gar nid so viel dévouement, am allerwenigschte vo üs Schwyzer.»

		Jitz het der Hämi sy Schritt verdopplet, für vo sym Begleiter losz’cho. Aber dä isch ihm wie sy Schatten aghanget und mitgloffe. Vo der Brügg het der Hämi nid furt welle wäge sym Rendez-vous. Juscht äbe dä Forestier het er erwartet. Was het er jitz sölle?

		«Was isch mit dem Forestier?» fragt er ändlech uwirsch und stellt sech breit vore Motté.

		«E er isch mit anderen Offizier im Tuileries-Garte gsi, wo d’ Chünigin mit der Lamballe isch ga spaziere. — Di Herre sy ja geng umewäg, wenn öpper vo der große Menagerie zum Vorschyn chunt.»

		Der Hämi Saager byßt sech uf d’ Läfzgen und bohret syni Fingernegel i d’ Handballe. Aber der Ander merkt nüt und schwätzt wyter: «Da sy halt es paar Citoyens cho und hei vergässe, daß si na der alte Mode hätte sölle di Dame chapeau-bas la vorbygah.» (Daß 127 si der Chünigin uflätigi Wort nachebrüelet hei, het natürlech der Monsieur Motté für sich bhalte.) «Das het du der Herr Forestier und syni Kamerade närvös gmacht und si hei profitiert, für vor den Ouge vo der Chünigin eini vo ihrne berüehmte Heldetate ga z’ vollbringe. Si sy uf di paar Citoyens los, hei ne d’ Hüet abem Chopf grissen und um d’ Ohre gschlage.»

		«Schad für was dernäbe gangen isch,» seit der Hämi, geng mit dem Blick am Motté vorby.

		«Hm, schad!» seit dä. «Dir wärdet de bald gnue merke, für was es schad isch. — Schad isch es für alles das dévouement. Das söttet dir spare für daheim, für d’ Schwyz. Dir würdet gseh. Es choschtet de no Schwyzerbluet und für was? Für ne verloreni Sach, wo’s gar nümme wärt isch, daß me sech derfür wehrt.» Der Citoyen Motté merkt nid, wie’s dem Landsma i allne Fasere zuckt, und bradlet wyter: «Schad! Schad! Eifach schad für so viel militärischi Tuged. Und erscht rächt um jedes Tröpfli Schwyzerbluet, wo für di Bagage...»

		Tätsch! Der Citoyen Motté het undereinisch ds Gfüehl gha, er heigi zwänzg Nase, wo sünsch numen eini gsi isch, und wenn er no im Stand gsi wär, öppis z’ dänke, so wärs jitz am Platz gsi z’ studiere, öb sys eigete, edle Schwyzerbluet für ne grächti Sach us syr verchnütschete Nase rünni. Aber da isch nüt meh gsi vo Dänke, vowäge, was der Nase no gmanglet het, hei juscht d’ Ohre no übercho, und wo-n-er sech bückt, für 128 der Huet ufz’läse, het der Lütenant Saager syni staubige Schuehsolen a mene helvetische Sitzläder abgwüscht.

		Sowyt wär du alles a sym Platz gsi. Aber e roti Schwyzermontur und dernäben e Citoyen am Bode — im Stoub! — Da het me gar nid bruucht Mordio z’ brüele. Wie usem Bode gschosse, isch undereinisch e Kuppele Lüt z’ ringsetum gstande und nid vo de heimeligschte. En Ougeblick no isch der Lütenant rüejig und ufrächt dagstanden und het gluegt, was der Motté im Sinn heigi. Du het er syni Blicken uf das Gständ grichtet, öb sech ächt eine nächer zueche troui. No het er chuum Zyt gfunde, der eint oder ander z’ underscheide — ’s het halt jitz o scho afah fyschtere —, da flügt scho der erscht Stei vo hinde vüren an ihm vorby i Fluß, nid z’ rede vo de Schimpfwörter, wo so dick ufenandere cho sy, daß er chuum eis het chönne verstah. Er het sy ganzi militärischi Contenance zsämegnoh und probiert, ab der Brügg z’ cho. Aber chuum het er den einte der Rügge gchehrt gha, so het er allerhand druffe z’ gspüren übercho. Obs Steine gsi sy oder Chnüttle, het er nid Zyt gha z’ überlege. Es paar Schritt wyt isch er gange, linggs ds Brüggegländer, rächts und hinder sech der wüetig Huufe, und alli Bott isch ihm o vo vornen e Fuuscht vor ds Gsicht cho. Er het scho gseh: so chumen i nümme wyt, und zieht vo Läder. — Sst het der Frächscht e Hieb übere Schädel und blitzgschwind der Nächscht, wo-n-ihm im Wäg steit, o no. Beidi hei ufbrüelet, und es paar 129 Sekunde het der Huufe gstocket. Dadruuf het der Hämi grächnet und es paar Sprüng ta, für usem Gchütt use z’ cho. Du het er sech i Parade gstellt, bis der ganz Huufe mit mene wahre Roubtiergebrüel uf ne losbricht. Ne Bitz wyt no het er sech hindertsi zrückzoge, und wo-n-er merkt, daß si ne wieder wei umzingle, isch er, ohni umez’luege, uf und dervo. Bis zur Casärne vo Courbevoie het er nid möge gcho, das het er grad gmerkt. Drum isch er i ds Cabaret du Grand Tulipier gsprunge. Er het nid bruucht z’ erkläre, warum er so atelos derhär chömi. Chuum het er d’ Türe hinder sech zuegschlagen und verriglet gha, isch e Lärme vorem Huus losbroche, wie wenn es ganzes Narrehuus ertrunne wär, und zu den offene Fänschter yne sy d’ Steine hampfeleswys cho z’ flüge. D’ Schybe hei gchlingelet und d’ Gleser und Fläsche. Di paar Gescht, wo da gschöppelet hei, sy chrydewyß i di hinderschten Egge gsprunge, und währed si vo usse mit de vertromete Gartebänk gäge d’ Huustüre bolet hei, isch eini vo de schöne Wirtstöchteren am Buffet vor Angscht und Schräcke grad ume Verstand cho. Wie-n-es Uvernünftigs het si brüelet und sech a Hämi gchlammeret, so daß er sech schier nid het chönne losmache. Es het bös usgseh. Jeden Ougeblick het d’ Türe chönne nahgä, und de wär alles verlore gsi.

		Zum Glück het der Wirt grad begriffe, was los isch, wo-n-er di roti Uniform het gseh cho ynez’schieße, und isch hindenuse zur Casärne gsprunge.

		130 Ufem Allerüsserschten isch es gsi, wo men ändlech dusse d’ Tamboure het ghört Sturmschritt schla. No einisch het ds Brüel zuegnoh, aber der Steihagel het nahgla, und na nes paar Minute het sech der Lärme vom Huus ewäg verzoge.

		Der Lütenant Saager isch mit dem Wacht-Peloton i d’ Casärne zrück. Im Garte vom Grand Tulipier isch alles verschlagen und vertramplet gsi. Uf der Gaß usse het me nümme viel gmerkt. E Sabot und e Huet sy no dagläge, und under Türen und Fänschter hei d’ Commères vo Courbevoie öppis gha z’ brichte.

		Erscht i der Casärne het der Hämi z’ grächtem afah gspüre, daß er mit Steinen und Chnüttlen isch traktiert worde. A der Uniform het er es paar wüeschti Felläde gha. Aber das alles wär’ ihm no glych gsi. Viel unagnähmer isch ihm uf d’ Seel gfalle, daß er jitz de müessi Red und Antwort stah über das Abetüür. Di jüngere Kamerade hei guet gha z’ säge: «Du hättisch di halt nid sölle mit däm Fötzel yla.» Er het wohl gwüßt, daß a sym Platz keim öppis gschyders z’ Sinn cho wäri. Eine het gmeint: «Wenn d’ ne no grad chalt gmacht hättisch! Aber nume so für ne Chlopfeten isch es sech de doch nid derwärt ds Avancement uf ds Spil z’ setze.»

		Es het e bösi Nacht gä. Syni Büülen und Schnatte hei der Hämi trotz aller Gnietigi und Müedigkeit nid la zum Schlaf cho. Und da het er du Zyt gnue gha über di böse Folge nachez’dänke. — «Ach, wenn i nume 131 tot ufem Platz blibe wäri!» het er sech geng wieder gseit. «Alles wird me mir vergä, nume nid, daß i läbig dervo cho bi.» Ja, wenn er Zyt gha hätti zum Überlege, de wärs kei Chunscht gsi, ds Rächte z’ träffe. Na allem, was er bis jitzen im Offizierscorps het z’ ghören übercho, het er sech ganz gnau chönne zwäglege, wie di Vorgsetzten über ihn wärden urteile. «Er isch halt no z’ weni lang Soldat,» wärde si säge, «sünsch hätt’ ers im Handglänk gha, was sech ghört.» Gäge das het er nüt gwüßt az’bringe. Er isch halt no jung und unerfahre gsi, no z’ viel guete Mutz und z’ wenig Soldat na der alte Mode. Und de doch wieder z’ hitzig, für öppis chönnen uf sech la z’ sitze. Ei einzige Troscht isch ihm blibe: Scho z’ morndrisch hets wieder chönne Glägeheit gä z’ zeige, daß ihm sy Soldatenehr meh gälti als ds Läbe. 132





VI.




		«Es ghört aber niemer nüt,» het di alti Frou Roggli im Chälleracher gschmählt. Si isch um ds Hüsi umegsprungen und het ihres Meitschi gsuecht.

		«Was isch o?» tönts ändlech usem Ställi füre, wo ds Trineli grad dranne gsi isch es Chälbli z’ tränke.

		«Bisch aber a dym Titti?» het d’ Muetter gspottet. «Enangerenah zum Fahr ahe! Es steit scho lang Eine dänen und brület si d’ Seel usem Lyb für ubere. U eh weder nid isch es der Herr vo dobe.»

		«Eh was wett jitz dä um die Zyt dert äne z’ tüe ha! Er chunt ja ds ganz Jahr nie dertdüre hei.»

		«Gang jitz! Chasch de nache studiere, wär u warum.»

		«Isch jitz niemer davornen im Halehüsli, wo hätti chönne fahre?» Währeddäm es das seit, wüscht ds Trineli d’ Händ am Fürtech ab und springt, was gisch, was hesch, ufem schmale schlüferige Wägli ds Bort ab gäge ds Fahr. D’ Muetter luegt ihm nachen und dütet mit dem Arm däm Herr, wo änet der Aaren ungeduldig ufem Däntsch steit, es chömi öpper. Es het gschüttet, was abe möge het, wie scho der ganz Tag und geschter und vorgeschter. Und drum isch es scho 133 so früech fyschter gsi, so daß di beschten Ouge nid im Stand gsi wäre, öpper am äneren Ufer z’ erchenne. Jitz erscht, wo si d’ Chetti am Fahrschiff het ghöre raffle, isch der Muetter Roggli z’ Sinn cho, daß es eigetlech hütt e kei Gspaß sygi, z’ fahre. D’ Aaren isch schuderhaft höch gangen und het wüescht ta wie nid mängisch im Jahr. Da het me müesse luege, was öppe derdürab chunt. So-n-e Tanne hätti de das alte Schiffli übel trischaagget.

		«Eh wie geit das jitz emel o ne Lengi!» seit di alti Frou. «Weder äbe, richtig! Es mueß schöpfe. Ds Schiff isch däich o halbvoll vom Räge.» Ohni sech wyter z’ bsinne, nimmt si i der Chuchi ds groß Gätzi und springt o ds Bort ab, für der Tochter ga z’ hälfe, wo bis schier a d’ Wade barfueß im Wasser gstanden isch und zu aller Rägenessi no gschwitzt het wie-n-en Ankebättler.

		Wo si ändlech ds Allergröbschte dusse gha hei, macht ds Trineli der Weidlig los. «Du muesch d’ Chetti äiwäg umelege,» wott ihns d’ Muetter brichte.

		«La mi nume mache. I weiß scho wie,» seit ds Trineli und reiset der Spitz i Zug yne. — Potz, wie het das gschuumet und d’ Chetti gstreckt! Aber ds Meitschi het sech nid gförchtet. Mit Stächvogelblicke hets gluegt, was öppen ufem Wasser derhär chömi, und ds Rueder ygstemmt, daß ds Schiff gfahren isch, wie gschosse. Erscht wo-n-es däne mit dem Spitz hert a der Brügi gsi isch, hets ufgluegt, wär eigetlech da 134 warti. ’s isch richtig der Herr Heimlecher gsi. Imene graue Pelerinemantel isch er da ufem Sporre gstande, und ds Wasser isch ihm nume so bachwys vom Huet übere Mantel gloffe. Aber trotzdäm hätt’ er sech o jitze nüt vergä. Wie-n-e Bildsüüle het er am Wehr gwartet, bis ds Trineli usem Schiff gsprungen isch und der Spitz mit der Chetti hert zuechezoge gha het. Du het er sech a mene Büscheli Wyderuete gha und isch ygstige.

		«Hockit ab, Herr Heimlecher,» het ds Fährmeitschi mit allem Reschpäkt gseit, «es chönnt Ech süsch de no fähle.» Der Ratsherr isch abgsässe, und so wenig, wie bim Ystyge, het er uf der Fahrt oder bim Usstyge nes Wort verlore. E Momänt isch er ufem Däntsch hienache no blybe stah und het ds Trineli agluegt, wie wenn er sech überleiti, ob er ihm öppis welli säge. Aber du het er nume gseit: «Dankheiget» und isch a dene beide Froue vorby ds Bort uf.

		Wo si wieder zum Hüsi ufecho sy und ihri nasse Chleider i Chemischoß ghänkt hei, seit ds Trineli: «Er het öppis gha, der Herr.»

		«Ja,» seit d’ Muetter, «u allwäg nüt guets. — Scho daß er bi settigem Wätter über ds Selhofemoos chunt. I ma mi gar nid bsinne, daß i ne hätti gseh übere fahre.»

		Es het z’ Vollem gfyschteret gha, und di beide Froue sy schwygsam vorem Füüröfeli gsässe — no lang, lang. Und dusse het der Räge gruuschet.

		135 «Was hesch?» fragt ändlech d’ Muetter. Es het se dunkt, si ghöri ihri Tochter schnüpfe.

		«O Muetter, Muetter,» seit ds Trineli. «Es isch mer eso schwär. — Ischt ächt öppis nid guets? Jitz ha-n-i Ruedin scho drümal gseh hie am Wasser.»

		«Eh säg doch nid öppis eso.»

		«Wohl, wohl, u so dütlech. — We’s ihm nume nüt gä het!»

		Dobe, im Herrehuus hei o zwo Froue dem Räge zueglost. Si hei ihri fyni Handarbeit abgleit gha, will me nüt meh gseh het. Hinde, näbem Äßtisch, wo scho lang isch deckt gsi, het der Theechessel uf der Servante vor Längizyti gsühnet.

		«Jitz chunnt er,» seit ds Madeleine und steit uf. Me ghört vor der Huustür uf der Gartesyte nes paar schwäri Schritten und es Abchraue vo Schueh ufem Schoryse. Verwunderet hei di beide Frauen enanderen agluegt, bevor si i Huusgang use sy.

		«I bitte di, wo chunsch du här, bi däm Wätter? — Doch nid über Chräilige?» fragt d’ Tante Rosine.

		«Nei,» antwortet der Ratsherr und schüttlet sy tropfednasse Huet, «aber vo Chäsertz.»

		«Über d’ Aare? — Um ds Himmels wille, was isch jitz di acho?»

		Was di beiden Alte wyter zsäme gredt hei, het ds Madeleine nid verstande. Si sy d’ Stägen uf, und äs isch i d’ Äßstube ga Liecht mache. Bald druuf het es überobe ne Türe ghöre gah, und us de gleitige Schritte 136 vo der Tante het es chönnen errate, daß si dem Unggle trocheni Chleider zuechetreit. — «Also z’ Chäsertz isch er gsi,» so het es sech überleit, währeddäm es ufem Chuchitisch mit mene Spahn usem Öfeli d’ Bougies uf de silberige Trombe-Cherzestöck azündtet het. «Da mueß scho öppis Bsunders los sy. Afange geit er scho sünsch ungärn dertuse, gschwyge de bi settigem Wätter.»

		I jeder Hand e Lüüchter und d’ Ouge voll Gwunder, begägnets unden a der Stäge der Tante. Da het es sech nid mögen ebha z’ frage, was es gä heigi.

		«Lisetti,» befiehlt d’ Frou Ryhiner dem Chammermeitli, wo juscht der Jumpfer Madeleine d’ Äßstubetür uftuet, «machet im Sääli nes Kaminfüürli, numen es chlys, daß der Herr Heimlecher sech nam Zabetrinke cha d’ Füeß werme.»

		Bscheid het ds Madeleine keinen übercho, und wenn d’ Tante Rosinen uf ne-n-erschti Frag nid Antwort gä het, so isch dermit o gseit gsi, daß wyters Frage nüt abtreiti.

		Bald druuf sy si alli drü am Zabe gsässe. Der Unggle Gabriel het eint und anders gfragt über Huus und Garte, Lächehuus und Dienschte, wie-n-ers geng im Bruuch gha het. D’ Tante het ihm Bscheid gä, und ds Madeleine het o brichtet, was es gwüßt het. Aber wo du der Chehr a si zwöi cho wär, z’frage, was es z’ Bärn neus gäbi, isch ds Brünneli undereinisch abgstellt gsi. Keis Wort meh isch lut worde, und es het o nid besseret, wo me nachhär am Kaminfüür gsässen 137 isch. Grad amüsant het ds Madeleine die Unterhaltung nid gfunde. Es isch, wie me so seit, zum Ersticke dicki Luft gsi. Und derzue het gäge sy Gwohnheit der Unggle hütt keinisch welle Fyrabe mache. Ändlech het er Frou und Tochter i ds Bett gschickt und der Tante Rosinen uf ihri Frag, was är de no vor heigi, g’antwortet: «I chönnt ja doch nid schlafe.»

		Z’ morndrisch sy d’ Schyben agloffe gsi. Me het i de Stuben inne gspürt, daß es ordlech gchuelet het. Aber derfür isch der Himmel z’ plätzewys blau gsi, und e Sunneblick het di roti Granetbluescht vorem Huus mache z’ zündte. Es het ein a allne Haaren usezoge, a di früschi Luft.

		Aber der Unggle Gabriel isch nid zum Vorschyn cho. «Pärse,» het d’ Tante Rosine gschmählt, «das het me sech doch a de Finger chönnen abzelle. E Ma i sym Alter sötti äbe dra dänke, daß er nümmen alles ma erlyde. Es git es wüeschts Flußfieber, und mer wei Gott danke, wenns bi däm blybt. — Öppis dumms eso ga az’stelle!»

		Es isch aber nid derby blibe. Dem Unggle sy Bräschte het sech nidsig gschlagen und isch im Bruschtfäll blybe sitze.

		Anderimal, wenn dem Herr Heimlecher öppis gfählt het, sy’s für ds Madeleine nidemal di leidischte Zyte gsi. Da het’s ihm de albe chönne ga däsele, het ihm öppe Blueme bracht und es dankbars Ghör gfunde für alles, was es a Neuigkeite gwüßt het, vo de Fisch i 138 der Gieße bis zum Schnapser am Waldsoum. Aber dasmal isch nüt gsi az’fah mit ihm. So truurig, so truurig het er geng drygluegt und so gar nüt möge rede. Und de isch no öppis gsi. Ds Madeleine isch jitz meh ghüetet worden als je früecher. Nid nume het es niene hi dörfe, weder ga Chräilige, no ga Allmedinge. Sogar ds Lächehuus und der Chälleracher, ds Burehuus am Hübeli und ds Gärtnerhüsi het ihm d’ Tante verbotte. Grad wie wenn z’ ringsetum d’ Pescht regierti, isch es ghüetet worde. Isch der Dokter cho oder sünscht öpper us der Stadt, so het me ds Madeleine öppehi gschickt, wo-n-es niemerem het chönne begägne. Das isch de no ds Dümmschte gsi. Im innerschte Chämmerli vo sym früsche gsunde Meitschi-Härz het es afange mängisch dänkt: jitz laufen i de druus.

		Ändlech, na acht totlängwylige Tage, isch du afange d’ Frou Therese Willading überecho, fürs e chly cho z’ goume. Aber si het neuen o ta, wie wenn si ds Züngli verlore hätti, si wo sünsch gschwätzt het wie-n-en Ägerschte. Und ds Madeleine het wohl gmerkt gha, daß d’ Tante Rosinen ihri Fründin näbedsi gnoh het, bevor si mit ihm isch zsämegla worde. Item. Da sy si du ändlech wieder einisch binenandere ghöcklet am Bort vornen und hei d’ Herbschtmonetsunne gchüschtet. Ds Madeleine het ufg’atmet, wie scho lang nümme, und isch schier übermüetig worde. «Tante Therese,» seit es undereinisch, «wei mer öppe zsämen i d’ Giessen abe? I möcht’ Euch gärn einisch uf Söublatere gseh schwümme.» 139 Jitz het doch du d’ Tante wieder chönne lache, und das het ds Madeleine nume welle. Mit de Söublateren isch es ihm ja nid ärnscht gsi. E zytlang no isch d’ Frou Willading luschtig blibe. Ganz vo sälber het si ob allem Arbeiten afah waggele vor halbverdrücktem Lache. De het si de d’ Haselmuus im Verschleickten agluegt und de wieder e Süüfzer us ihrer breite Bruscht la flieh und de wieder i ds Lääre gstuunet. Und undereinisch schüttlet si so ganz eige der Chopf und suecht der Naselumpen und wüscht sech d’ Ougen us.

		Si het gmerkt, daß ds Madeleine se gwunderig aluegt. Da seit si hurti: «Frag mi nid, Madeleine. — Ach, i bin es Dumms.» Und vo denn ewäg het si kei Ton meh vo sech gä. Bald druuf isch si wieder gäge hei zue.

		Und wieder sy di Tage verstriche, eine längwyliger als der ander. Ds Madeleine het viel z’ viel Zyt gha zum Nachedänke. Es isch ihm du undereinisch z’ Sinn cho, es syg doch kurios, daß jitz, währed der ganze Zyt, wo me doch nid wüssi, wie syni Tage z’totz’schla, no niemer ihns gheisse heigi, dem Hämi schrybe. Zum Glück! het e Stimm i sym Härz gseit — und doch — isch ächt da öppis nid i der Ornig? — Daß vor vierzäh Tage der Unggle-n-über Chäsertz heicho isch...!

		Das het jitze dem Madeleine nümme Rueh gla. Der Gwunder het ihns fascht z’ hinderfür gmacht. Mit der Absicht, öppis us der Frou Willading ga usez’hääggle, het es gfragt, öb es nid ga Allmedinge dörfi. 140 D’ Tante Rosine, wo afangen o nümme gwüßt het, wie sech derdürzieh, hets erloubt und ds Madeleine bis a d’ Thunstraß ufe begleitet.

		Usgrichtet hets aber nüt. D’ Frou Willading isch über Land gsi, und ds Madeleine het mit sym Gwunder wieder hei chönne. Aber jitz isch es einisch ertrunne gsi. Z’erscht isch ihm das nidemal z’ Sinn cho; aber so obem Heigah fallt ihm du doch y, eigetlech chönnti’s jitz us, wo-n-es wetti. Und no bevor es es neus Zil gwüßt het, gsehts bi der großen Eichen am Chrummholz e Herr cho.

		Aha, der Dokter! Ohni sech lang z’ bsinne, isch ds Madeleine grediuus, überen abgmäihte Chornacher und grad am Waldegge, wo der Wäg gäge ds Herrehuus abschwänkt, dem alt-vertroute Chummerz’hülf vor d’ Füeß gloffe.

		«Aha, soso! Särviteur, Jumpfer Herbort. Gseht men Euch o einisch? — Wie geits hütt dem Herr Heimlecher?»

		«Merci, Herr Doktor, i gloube, d’ Nacht isch nid schlächt gsi; aber rüehme wott er neue geng no nid.»

		«Ja der Wätter doch o. I gloube’s wohl. Es isch, weiß Gott, nüt z’ rüehme.»

		Jitz luegt ds Madeleine der Dokter ganz erschrocken a: «Ja, meinet Dr, es sygi gfährlech?»

		«Ah nid das!» antwortet er. «Nid wägen Euem Unggle. Dä isch übere Bärg übere. Nei — aber dänket» — der Dokter blybt stah — «aber dänket: Jitz isch der 141 Räschten o no ermordet. Dä Morge het me’s i ds Rathuus brichtet.»

		Ds Madeleine het chuum fürebracht: «Wär? Wo?» Der Aten isch ihm bstoche.

		«Herrje,» seit der Dokter, «hätt’ ig Ech ächt nüt sölle säge? — Dir heit doch nid öppe ne Brueder derby oder sünscht öpper verwandts?»

		«Bi was?» — Dem Madeleine wei schier d’ Ougen usem Chopf, und der Dokter meint, es chönnt ihm de no schlächt wärde. Er leit ihm der Arm um d’ Taille-n-und wott bhänd mit ihm gäge ds Huus zue. Aber ds Madeleine wehrt sech und seit: «Nei, nid i ds Huus! Nume dert zum Bank am Bosquet.»

		Der Dokter het ds Madeleine meh treit als gfüehrt, zum Gwunderbänkli — ach Herrje —, wo-n-es so mängisch sy harmlose chlyne Gwunder gstillet het. Er hets gmacht z’ sitzen und gseit: «Verzieht, i hätt’ Ech nüt sölle verrate. I will jitz der Frou Heimlecher...»

		«Nei,» schießt ds Madeleine uf. Mit beidne Hände het es sech a ds Dokters Arm agchlammeret und Ouge gmacht derzue, me hätti gar nid dänkt, daß di luschtige heiterbruune Stärne däwäg chönnte stäche. «Nei, i wotts nid. Si söll nüt dervo erfahre. Aber säget mir jitz einisch offen und ehrlech: was isch gscheh? Isch d’ Garde z’ Paris überfalle worde? I wotts wüsse. My Fiancé isch derby.»

		«E nu, für d’ Wahrheit z’ säge: Ga Bärn isch brichtet worde, d’ Tuileries syge gstürmt worde, am 142 zächeten Ougschte, und der Pöbel heigi di ganzi Schwyzergarde nidergmacht. — Aber me weiß eigetlech no gar nüt Exakts. Und me seit de no gschwind, es syg alles umcho. Me mueß jitz abwarte...»

		«Aber, was heit Dr de vori gseit, dert äne: jitz sygi der Räschten o no ermordet worde?»

		«Ja, das het me dä Morge gseit; aber begryfet: alli chönne’s nid gsi sy. Sit dem Sturm uf d’ Tuileries sy ja uf kei Fall meh alli Ertrunnene binenandere gsi. Näme weiß me no keini ussert dem Houptme von Erlach.»

		«Dä wo letschte Winter no hie gsi isch?»

		«Prezis. Dä wo me no so bewunderet het mit der Frou Maréchale de Chateauvieux.»

		«Und sünsch weiß me no vo keim?»

		«Vo keim Bärner.»

		«Gar nüt?»

		«Me het wohl no Näme gnennt; aber das isch alles nume Gschwätz. — Wär isch Eue Fiancé, wenn i frage darf?»

		«Der Hämi Saager.»

		«Vo däm het niemer nüt gseit. Es isch also ganz guet müglech, daß er dervo cho isch.»

		«Aber loset. Gloubet Dir, my Unggle wüssi meh als Dir?»

		Der Doktor het nume d’ Achslen ufezogen und der Chopf uf d’ Syte gha.

		143 «I mueß jitz zue-n-ihm,» seit er. «Es isch mer rächt fatal, daß ig Ech das verrate ha. Sicher het men Euch nüt gseit, für Ech nid unnötigi Angscht z’ mache. Wie Dir gseht, rächne jedefalls ds Herr Ryhiners o dermit, daß der Herr Saager no am Läbe sygi. Sünsch würd’ men Echs wohl gseit ha.»

		«Dir tüet ne de aber nüt derglyche, daß ig öppis wüssi, gället, Herr Dokter.» Ds Madeleine isch ufgstanden und het dem Dokter d’ Hand gä.

		«Särviteur, Jumpfer Herbort, und Parole d’honneur, i säge ne nüt. Aber versprächet mir o, daß Dr d’ Fäcke nid löit la hange. Es cha alles no viel besser usecho, als me jitz meint.»

		Dermit het er no einisch sy Reveränz gmacht und isch dem Huus zue gange.



		«Was gilts, es weiß öppis!» het sech am Abe vorem Yschlafe d’ Tante Rosine gseit. Der ganz Aben isch ds Madeleine neume nid gsi, wie sünsch. Meh gstuunet als g’arbeitet hets und mängisch ganz stober drygluegt. Vo Zyt zu Zyt het es sy Broderie uf d’ Schoß gleit und gmacht, wie wenn es öppis wetti fragen oder säge; aber jedesmal het es sech wieder anders bsunne, zum Fänschter us gluegt, wo doch d’ Felläde zue gsi sy, und mit dem Fingerhuet uf syni Zänd däggelet.

		Ja, sowyt het d’ Tante ganz guet errate gha. Mängsmal isch dem Madeleine e Frag z’ vorderscht uf d’ Zunge cho. Und warum het es se geng wieder 144 verha? Früecher hätt’ es sech kei Zwang ata. Da hätti’s nid lugg gla, bis ds letschte Gheimnis usghüdelet dusse gsi wär. Aber jitz isch ds Madeleine Herbort nümme schnitzig gsi, sech la z’brichte, weler Gattig Sentiments und Mieneli am Platz syge. I syne Härzessache het es sech regimäntsfähig erklärt, und i däm Meitschitrotz het es du scho rächt schön glehrt uf ds Muul sitze. Das frylech hätt’ ihm nid jedes vo sym Alter nachegmacht, bsunders jitz nid, wo-n-ihm geng no i den Ohre tönt het: Jitz isch der Räschten o no ermordet. — Ermordet! — Ds Madeleine Herbort het absolut e kei Vorstellung vo Mord und Totschlag gha. Es het nume no nie ne Tote gseh, nie öppis vo Gwalttat mit eigeten Ougen erläbt. — Sturm uf d’ Tuileries. Sicher isch das öppis Furchtbars, öppis Gruusigs gsi. Sicher isch derby gschossen und gfochte worde, Bluet gflosse. Aber wie hätt’ es sech sölle ne Begriff mache vo settigem? Es isch blybe hangen a der Nachricht, daß vieli bravi Schwyzer derby umcho sygen und het sech ehrlech revoltiert dergäge. Der Hämi het es i syr schöne roten Uniform gseh, wie-n-er ds sältmal mit ihm da unde düre Garte gangen isch, so groß, schön und echly gauche aber gwüß brav und treu düryne. Und jitz! Wo isch er ächt jitze gsi? Het er sech ächt müesse schla? Er het ihns duuret. Wie mängisch het es sech doch unartig gägen ihn gstellt, offen und no meh heimlech. Nei, es wär’ ihm doch bitter leid, wenn es das nie meh chönnti an ihm guet mache.

		145 Am andere Morge het es grad gmerkt: Lang halten i’s so nümmen us. I mueß mit öpperem dervo chönne rede. Aber sobald es d’ Tante Rosine vor Ouge gha het, isch es ihm doch gäge Strich gange ne Frag z’ tue. Und so isch es du wieder cho, wie scho ds letschtmal, wo-n-es ds Härz so voll gha het und niene keis Gilet zum dry Briegge. — Isch öppe di Sach ds Trineli nüt agange?

		Bald nam Dejeunieren isch ds Madeleine etwütscht. Underwägs, dür ds Wäldli ab, het es sech no überleit, es well de mit däm arme Meitschi hübscheli mache, nid so ungschickt wie geschter der Dokter mit ihm.

		Im Chälleracher isch niemer daheime gsi, und ds Madeleine het sech vergäbe Härzchlopfe gmacht gha. Es luegt hieumen und dertumen und weiß nid, was es wott. En alti Frou, wo am Bort i der glahrige Sunne Härdöpfel usmacht, merkts und fragt: «Suechit Dr öppe Rogglis?»

		«Ja.»

		«Si sy beedi uf Muri vüre; weder si chönne jitz jeden Ougeblick heicho.»

		Uf das hi geit ds Madeleine langsam oben am stotzige Bort dem Waldsoum nah gäge Chräilige. Nid viel meh als hundert Schritt isch es gange, so chunt ds Trineli derhär mit nere schwäre Hutten ufem Rügge. Di chäche, bruunen Arme treit es ufem Gstältli gchrüzt und het sech stark voryne.

		Dem Madeleine fallt grad e herte Zug um ds Muul 146 umen uf, wo ds Trineli sünsch nie gha het, und fascht erchlüpft isch es obem böse Blick vo syne schwarzen Ouge. Es dänkt, es heig öppis Ungrads mit der Muetter gha — scho will si nid mitenandere heicho sy —, und seit so fründlech wie nume müglech: «Guete Tag, Trineli.» Daß a ihm sälber andere Lüten öppis Ungwanets chönnti uffalle, da dra het ds Madeleine nid gsinnet. No schwerzer und stächiger wärde ds Trinelis Ouge, wo-n-es, ohni nume der Grueß umez’gä, seit: «Eh weder nid bringit Dir mer schlächte Bricht.»

		«Jä weisch du scho öppis?»

		Mit däm schlüüft ds Trineli us de Schlänggen und wirft di schwäri Hutten ab. «Isch er tot? — Gällit, er isch tot?» fragts mit stoberen Ouge. En Ougeblick drückts beidi Händ uf ds Härz und du nimmts der Soum vom Chittel uf, deckt sech ds Gsicht dermit und fallt näbe di usgläärti Hutten a ds Bort. «O Herr Jeses, Jeses, Jeses!» hets gschroue. «Si hi ne töt. — Myn Gott, myn Gott! Jitz isch alls us. Ui ui ui. Muetter, Muetter jitz isch alls us.»

		Ds Madeleine steit chrydewyß da. Wär no öpper anders umewäg gsi, so hätt’ es sech o la gah. Aber jitz het es alli Chraft müesse zsämenäh. Was söll’s mache? Ratlos chneulets näbe ds Trineli, wo da am Bode ganz i sech zsämegfallen isch und am ganze Lyb zitteret und yzieht, wie wenns am Ersticke wär.

		«Aber los jitz,» seit ds Madeleine und wott ds Trinelis Hand a sech zieh, «du weisch ja no gar nid..»

		147 «Wohl wohl äbewohl weiß i’s.»

		«Aber wär het dir de öppis gseit?»

		«Niemer. — Es bruucht mers niemer z’ säge. I weiß es. I ha ne gseh. I weiß es. O Herr Jeses! — Ruedi, Ruedi, warum bisch nid ehnder umecho?»

		Si hei beidi nid gmerkt, daß d’ Muetter Roggli nachecho isch und jitz ganz verschmejet uf dä Jammer abeluegt. Si waggelet mit dem Chifel: «Wa... was um der tuusig Gotts Wille hets jitz gä?»

		Ds Trineli hüület nume no deschtmeh. «O Muetter, Muetter,» schreits, «der Ruedi!»

		Ds Madeleine steit uf und faht afah Uskunft gä: «Es isch schlächte Bricht vo Paris cho; aber i säge grad dem Trineli, me wüssi ja eigetlech no nüt. Geschter no het mer der Herr Dokter gseit, si wüsse nidemal z’ Bärn sicher, wär derby gsi sygi und wäns troffe heigi.»

		«Ja, was hets de o gä? — Si brichte neuis davorne, z’ Muri, o dervo. Aber i ha däicht, es sygi es Gstürm. S’ het ja da dimal o neuis gheissen u isch du gar nüt gsi. — Seh, Trini, häb uf. Mer wei da nid es Längs un es Breits uf der Gaß usse verfüehre. Chumm, häb chly an di!»

		Di alti Frou het di usgläärte Sache wieder ypackt und d’ Hutten uf ds Wägbörtli gstellt. Ds Trineli isch dra zueche gsässen und i d’ Schlängge gschloffe. Aber es isch meh drinne ghanget als daß es se-n-uf d’ Achsle gschobe hätti. Es het geng no am ganze Lyb gschlotteret, wo-n-ihm di beiden andere zwägghulfe hei, 148 daß es wieder chönni ufstah. Jitz isch es grad gsi, wie wenn ihm di schwäri Lascht Chraft und Halt umegäb. Briegget hets frylech geng no; aber es isch tapfer vora gloffe, gschwinder als nötig. Ds Madeleine, wo sälber o geng het müesse d’ Tränen abwüsche, isch mit der Muetter Roggli hindedry gloffen und het probiert, nere z’ brichte, was z’ Paris gange sygi. Aber geng wieder het es gseit, me müessi jitz no nid ds Böschte gloube.

		«Scho rächt,» het d’ Muetter Roggli ruuch und gradane gseit, «weder er isch äbe geng gar e verwägene gsi und settig stelle si de halt gärn z’ vorderischt vüre.»

		Ds Trineli hets ghört und isch geng gschwinder gloffe. Wo si zum Huus zuechecho sy, isch es mit nes paar länge Schritte zum Bänkli näbe der Huustüre, het d’ Hutten abgstellt und gseit: «Wenn i nume grad ds Läben o däwäg vo mer gheje chönnt!» Es het der Chopf a Türpfoschte drückt und wieder afah jammere. Wenns numen i nes fyschters Loch ynechönnti, hets dänkt. Alles da z’ ringsetum, ds Huus, der Stall, der Garte, der Plätz, was isch das alles, wo si so ärschtig drum gsorget und gschaffet hei alli di Jahr, no gsi, wenn er nümme het sötten umecho! «Eh du myn Gott! Was hei si ächt mit ihm gmacht? Het er ächt no müesse lyde, dä arm Tropf? — Gwüß gwüß het er si no gwehrt bis z’letscht.» So hets i ds Türgreis ynegjammeret, wo di beiden andere nachecho sy.

		Ds Madeleine het gspürt, daß jede Versuech vo Tröschte da übel am Platz wäri und villicht nume no 149 Giecht i das Weh brächti. Ganz hübscheli und gschlagen isch es wieder gäge sys Wäldli use gschliche, ohni eigetlech z’ wüsse, was es jitze well.

		Es isch no nid am Bechli gsi, so ghörts d’ Muetter Roggli anenandere dem Trineli rüefe und das eso, daß es ihm dür March und Bei gschossen isch. En Ougeblick isch es sech sälber wie am Boden agwachse vorcho, und Tschuder über Tschuder isch ihm der Rüggen uf gfahre. Aber du isch es atelos zum Hüsi zrückgsprungen und gseht grad no, wo’s umen Egge chunt, di alti Frou ds Bort abspringe. Äs unbsinnet uf und nache. Im Wydegstrüpp unde het d’ Muetter Roggli ihres unglückleche Meitschi no mögen erwütsche, bevor es i ds Wasser isch, grad dert, wo vor Jahre ds Unglück gscheh isch. Ds Trineli het sech gwehrt gäge sy Muetter und isch ganz wie vo Sinne gsi. Ouge hets gmacht zum Fürchte. Aber di alti Frou het i ihrne dürren Arme no Chraft gha a mene Ma z’ trotz. Ds Madeleine het gar nid rächt zueche dörfe. I syr Todesangscht het es mit verzwyflete Blicke ds ganz Bort abgsuecht, ob niemer umewäg sygi, wo ne chönnti z’ Hülf cho. D’ Muetter het scho gar kei Ate meh gha für z’ rüefe, und so het ds Madeleine müesse di letschti Chraft zsämenäh derzue. Beidi hets dunkt, es gang en Ewigkeit, bis sech öpper zeigi. Aber ändlech sy du Lüt cho z’ springe, und ds Trineli isch erlahmet. Halbtot hei si’s uf ne Lischehuufe gschleipft. Nah-ti-nah isch du e ganzi Kuppele Lüt zsämegloffe, meh als der arme 150 Muetter lieb gsi isch, vowäge da het natürlech es jedes sy Gwunder mitbracht, und me het sech chönne dänke, wie jitz de di ganzi Gschicht vom Bärtschi Rüedel wieder wärdi ufläben und wie der Verdacht umen erwachi.

		Währeddäm di Lüt du da d’ Händ verworfen und berate hei, was wyter gah sölli, isch ds Madeleine Herbort dervogschliche. Der Bärg uf hets welle, zu sym Plätzli am Bosquet. Aber es het nümme möge. Ohni nume rächt z’ wüsse, was es macht, schlycht es unde dem Bort nah bis i nes Huli hinderem höche Schilf a der Gießen und lat sech i ds usdorrete Gras falle. Nid imstand irged e Wäg dür ds Ghürsch vo syne Gedanke z’ finde, het es afah briegge, briegge, bis es vor Erschöpfung ygschlafen isch.

		So hei si’s du na vielem Suechen und Rüefe gfunde. Us däm, was d’ Lüt im Chälleracher brichtet hei, isch nid viel gsi z’ mache. Nume das het men usebracht, daß ds Madeleine also doch öppis vo dene Pariser Ereignis erfahre heigi, wo men ihm mit so viel Müej und Sorgfalt het verschwige gha.

		Ohni’s lang z’ plage, het me’s hei und i ds Bett bracht. Es het nüt welle rede, nüt g’ässe, nüt trunke. Und so isch nüt anders überblibe, als d’ Felläde hübscheli zuez’tue und ihns la z’ lige. Ygchlafen isch es du no baldeinisch, aber bim Vernachten isch es umen erwachet. Und jitz isch ihm eis um ds andere wieder z’ Sinn cho, under anderem emel o, was d’ Muetter Roggli ihm gseit het, wo-n-es mit nere hinderem Trineli 151 här cho isch. Si het ihns usgfragt, was es wüssi und du undereinisch gseit: «Jä und de der Herr Saager?» Und äs het nere g’antwortet, es wüssi so wenig von ihm, wie ds Trineli vom Bärtschi. Aber das Gsicht, wo di alti Frou uf das hi gmacht het! Dä hert, verwunderet Blick het es jitz, i der Fyschteri, wieder gseh, und es ganz unbeschryblechs Gfüehl vo Lääri und Weh über sich sälber isch ihns acho. Es het ihns duuret, daß di bösi Nachricht ihns nid herter nachenimmt, wenn es a dä Jammer vom Trineli dänkt het. Für da drüber ewäg z’ cho, het es probiert sech usz’male, wie’s dem Hämi übel chönnt ergange sy. Gärn hätt’ es dadrüber Tränen erzwängt und het doch ganz guet gwüßt, daß das Lug und Trug a sich sälber wär.

		Wenn es über eis hätti chönne briegge, so wärs ds Fähle vo der Liebi gsi; aber weder das no der Schlaf syn ihm z’ Hülf cho, und di längi bösi Nacht het ihns furchtbar eländ gmacht. Yschlafen und nümmen erwache, das hätti’s jitz möge. O wie gruusam läng cha doch so-n-e Nacht wärde!

		Ds Madeleine het sech schier afah förchte vorem Morge. Nume keini Lüt! Nume niemer, wo-n-ihns chäm cho tröschte! Es het wohl Verlange gha na mene vertroute Möntsch, aber nid na dene, wo hie um ihns ume gsi sy. Ob allem däm sech sperze gäge d’ Lüt chunt ihm du der Hälfer Müsli i Sinn. Ja, dä allefalls ließ es no la yneluege.

		Am Morgen isch du richtig d’ Tante Rosine cho 152 probiere, öb si öppis usem Madeleine usebringi. Aber das het geng Umwäge gsuecht und sech für nüt wellen interessiere, als für ds Trineli. Es het nid lugg gla, bis men ihm versproche het, me welle de dunde la Bricht heusche. D’ Tante Rosine het gar nid wohl gläbt a där Fründschaft. Di Liebesgschicht mit dem Bärtschi-Rüedel het men im Herrehuus vo Afang a sehr uninteressant gfunde. Und wo me der Tante Rosine brichtet het, ds Trineli heig i ds Wasser welle vor Gram übere Tod vo sym Schatz, het si no gschmählt. «Ewig schad gsi wärs um das Meitschi, wenn es a mene settige, ungratene Bursch i d’ Händ gfalle wäri.» Dä Morgen aber het d’ Tante vo däm allem nüt gseit. Si het sech numen um ds Madeleine gsorget. Der Zuestand, wo me’s geschter drinne gfunde het, isch halt doch bedänklech gsi, und me hets jitz nid no welle contrariere. So uf ei Wäg hei Ungglen und Tante ne stilli Satisfaktion gha ob där Desolation. Nume het es d’ Tante tuusigs wundergnoh, wie ds Madeleine zu de Nouvelles vo Paris cho sygi. «Los, mys Chind,» het si agfange, «wär het Dir eigetlech öppis gseit?»

		Ds Madeleine het der Dokter nid welle verrate. Es suecht en Umwäg und seit ändlech: «Me weiß es schynts überall. Ds Rogglis hei’s z’ Muri vernoh.»

		«Aber i bitte di. Wohär wette die da unden öppis wüsse, wo me doch nidemal im Rathuus öppis Nechers vernoh het! Das sy dere dit-on, wo me sech im Volk wytergit und übertrybt. Nüt wüsse si.»

		153 «Wenn Dir nume das Trineli gseh hättet, Tante! Wie das grad het afah tue, wo-n-i nume zue-n-ihm cho bi...»

		«Ja, hesch du-n-ihm de öppis brichtet?»

		«He nei. Das isch ja äbe ds Kuriose. Es hets grad errate.»

		«Ach was! Es het halt, dänk, öppis ghöre schwätzen und du vermuetet, du chömisch ihms jitz o no cho säge.»

		«Nei nei. — Wenn Dirs nume gseh hättet!»

		«Du muesch das nid so ärnscht näh. Lue, settigi Lüt hei ekei Contenance. Si löi sech de gräßlech la gah und meine, wie grüslecher si tüeje, wie besseren Ydruck mache si. Es isch mer rächt ergerlech, daß du da dry gloffe bisch. Du hesch es gar nid nötig settigi Crise dürez’mache. I würd’ mi jitze calmiere, wenn i di wär.»

		Ds Madeleine het sech gäge d’ Wand gchehrt. «Dir heit guet rede,» seits mit halb erstickter Stimm.

		«Aber i bitte di, Chind. Du muesch jitz würklech nid grad a ds Schlimmschte dänke. Je t’assure, es isch meh als wahrschynlech, daß er no läbt. Me mueß sech jitz halt no chly lyde, bis me Nechers vernimmt.»

		«Ach, es isch mir gar nid wäge däm.»

		«Ja, was hesch de?»

		«Löit mi nume sy. — I chan Echs ja doch nid säge.»

		«Wottsch zum Unggle cho? Er cha Dr de villicht meh assurance gä.»

		«Um Gotts Wille löit mi nume sy!»

		154 «Aber...»

		«Nüt nüt. I wott... i ma gar nid rede. Wenn i öpperem öppis wetti säge, so wärs der Pfarrer Müsli.»

		D’ Tante Rosine tuet e länge verwunderete Blick. Aber ds Madeleine het nüt meh vo sech gä. Es het sech i sym Bett no tiefer ygmummelet, so daß me nume no sy Chruslechopf gseh het.

		«Afin,» seit d’ Tante mit mene greizte Tönli und geit use. «Das fählti sech jitz no,» het si dänkt und isch du ihrem Ma ga ds Härz lääre. Si het sälber d’ Träne z’ vorderscht gha, wo si-n-ihm gchlagt het, si wüssi nid, mit was si das manque de confiance bim Madeleine verdienet heigi. Der Herr Heimlecher het du o da dry gä, und wie dütlecher beidi zsämen im tiefschte Härzesgrund en Ahnung übercho hei, was der Grund vo däm manque de confiance sy chönnti, descht meh hei si lamäntiert über d’ Undankbarkeit vo der uvernünftige Juged vo hüttzutag, wo gar nid wüssi z’ schetze, daß me so für se sorgi. «Si wüsse halt nid, was ne wartet,» het der Herr Heimlecher gseit, «sünscht würde si besser begryfe, daß üsereine sech bis uf ds Bluet für di gueti alti Sach wehrt.»

		Nei würklech, daß men ihm jitz no der Pfarrer sötti la cho für jedes Crève-coeurli, das wäri doch de ridikul. Me het usgmacht, me welli’s z’erscht no chly la versurre. Und de söll de der Unggle no sys Glück am Madeleine probiere.

		Di nächschte Tagen isch d’ Tante Rosine mit 155 Theeli, Süppleni und andere guete Sächeli vo eier Patiäntestube zur andere pantöffelet und het der Eclaireur gspilt. Bim Madeleine het si ds Gschydschte gmacht, wo si het chönne: gschwige. Si het gmerkt gha: wenn si’s het welle gäge d’ Wand chehre, het si nume bruucht na sym Chummer z’ frage.

		Jitz het das Töchterli halt o zu dene glückleche Lüte ghört, wo der eiget Jammer de no bald afaht längwyle. Sobald es z’ grächtem het gleuet gha und vorusse d’ Sunne gschine het, isch ihm ds Bjorne verleidet. Es hätti du wieder öppis sölle gah. Bi ihm het ds Läbe geng obenus welle. Da isch bald e heitergrüeni Dechi über ds schwarze Wasser gwachse, und so lang niemer drinne guslet het, isch es drunder still blibe, schier wie vergässe.

		Ganz vo sälber isch es wieder ufgstande. Use hets welle, i Garte, i d’ Ställ, i Wald, a Bach, a syni Plätzli und zu syne Sache. Aber — rüehret mi nid a! — Und de isch de no öppis gsi, wo-n-ihm nid Rueh gla het. Trotz allem Gräßleche, wo-n-es dert gseh und ghört het, hets ihns a allne Haare zum Trineli zoge. Es isch ihm so gsi, wie wenn es dert unde dür ne Wulkeriß i d’ Heiteri use gseh hätti. Di Heiteri het ihm zwar weh ta und es het se schier nid ertreit. Und doch hets ihm kei Rueh gla, und es het ihns dunkt, es müessi eifach wieder dür dä Schranz useluege — i d’ Wahrheit.

		Aber ds Herr Ryhiners sy uf der Huet gsi und hei 156 ihres avertrouete Chind nid us den Ouge gla, no weniger als vorhär. Ei Vormittag het ds Madeleine übere müesse, zum Herr Heimlecher. Er isch im Fauteuil gsässen und het rächt schitter usgseh. Es isch schier e chly erchlüpft. Aber er isch so lieb und fründlech gsi mit ihm, daß es ihns kei Überwindung gchoschtet het, zue-n-ihm ga z’ sitze. Es het ihm welle brichte vo allerhand harmlose Sache. Aber er het nid wichtig druuf glost. Truurig und verdrosse het er sys Pflegchind agluegt. Andlech het er gseit: «Los, Madeleine, i will dr jitz säge, was i weiß vo dene Sache vom zächeten Ougschte z’ Paris.» I nere wohlüberleite Red, wie me sech se numen i der Stilli vo nere Chrankestube cha usdänke, het du der Ratsherr sym Pflegchind der ganz Kampf und Undergang vo der Schwyzergarden erzellt. Z’ momäntewys isch er ordlech warm worden und het syr Entrüschtung kei Zwang ata. Z’letscht het er es Papier vom Tisch gnoh und gseit, das sygi di neuischti Lyschte vo de Gfallenen und sithär Higrichtete. Aber vom Hämi Saager wüssi me no nüt. Ds Fatalschte sygi, daß me nid z’ grächtem dörfi nachesueche, us Sorg, me chönnti dermit sys Versteck dem Pöbel verrate.

		Jitz het ds Madeleine so viel gwüßt wie alli andere; gliechtet hingäge hets ihm deßwägen um nüt. Im Gägeteil, es isch übler dranne gsi als vorhär. Und das hets nid chönne verstecke. Der Herr Gabriel het sech aber der Schatten uf sym Gsicht lätz usgleit und gmeint, er müessi syr böse Botschaft no ne tröschtlechere Schluß gä.

		157 «Nu,» seit er, «mer wei jitz dra dänke, wie tapfer si gsi sy i ihrer Soldatetreui, und mir wei o tapfer i d’ Zuekunft luege. Villicht findt de das no sy Lohn.»

		«Tapfer sy?» dänkt ds Madeleine. «Was wär jitze für mi ds Tapferschte? — Der Wahrheit i d’ Ouge luegen und d’ Wahrheit frei usesäge.» Aber so wyt isch es no nid gsi. 158





VII.




		Vorem «Bäre» z’ Aarbärg hei drei Rüter ghalte. Der eint — es isch der jung Ratsherr Dittliger gsi — het juscht der Wirtstochter ds lääre Glas umegä und gfragt, was si schuldig syge, derzue allerhand Komplimäntli drübery gschmidet und dem Meitschi roti Backe gmacht. Underdesse hei di beiden andere chly wyter ussen ufem Platz gwartet. Der Papa Wagner isch abgstige gsi und het ds Sattelzüüg nachegluegt, sym Roß der Hals tätschlet und glost, was ihm der ander brichtet. Das isch gar fervänt e stattlechen Offizier gsi. E füürrote Wafferock het er treit mit schwarzsammetige Revers, es wyßes Gilet und wyßi Hosen i höche Stifel. Der Dreiegghuet mit dem wyße Fäderstutz het er vor sech ufe Sattelchnopf gleit gha und sech mit dem Naselumpe der Schweiß vo der Stirne gwüscht, währed di glüetigi Ougschtsunnen uf syne silberige Chnöpf und Epaulettes g’glitzeret het. No isch dem Herr Houptme Wurschtebärger d’ Töubi ufem läderbruune Gsicht gstande, wo-n-er sech dry gredt gha het mit dem Bricht vo der Etwaffnung vom Regimänt von Ernst z’ Aix. «Dä Lusbueb!» het er juscht no einisch vor sech ane gseit. Das het dem General Barbantane gulte, wo das brave 159 Regimänt a d’ Revolutionär vo Marseille verrate het, grad währeddäm der Xandi Wagner z’ Nyon gsi isch.

		«Und du?» fragt der Herr Wagner,

		«Ja und du! No der glych Abe sy mer abmarschiert, vor d’ Stadt use, ohni Gwehr und Gschütz, aber drapeaux flottants und tambours battants. Natürlech het me druuf müesse gfaßt sy, daß si-n-is i däm Zuestand überfallen und zsämeschieße. Gliche hätt’s ne. — Es sy di Glyche gsi, wo du z’ Paris der Aputsch zum Tuileriessturm gä hei, di verfluechti Brigantebande. — Bis ga Ollioules hei mer der Sach gar nid trouet; aber vo dert ewäg hei mer nüt meh gha z’ risquiere. Z’ Toulon sy mer à bras ouverts epfange worde. Dert isch du Eue Suhn zue-n-is cho. Es isch es wahrs Wunder, daß er ungschlage dürecho isch. Das hätti gwüß nid jede z’ standbracht.»

		«Wie syd Dr zfride mit ihm?»

		«Guet. Er isch e gfreute Kamerad. Im Füür isch er jitz halt no nid gsi; und es macht mer alli Gattig, er wärdi o hie nid derzue cho. I weiß nid rächt, was mer eigetlech hie sölle. Aber en attendant isch me ja froh, i der Schwyz z’ sy. Hätte mer nid so ne rüejige klare Chopf zum Oberscht wie der Ludi vo Wattewyl, so wäre mer vermuetlech alli längschtes underem Bode.»

		«Ja und der von Ernst?»

		«Dä isch jitze z’ Romainmotier Landvogt und lat sy Malaria versurre. Afangs Mejen isch der Ludi Oberscht worde.»

		160 Unterdessen isch der Herr Dittliger fertig worde mit syr Wirtstochter. Der Papa Wagner isch a mene Junge z’ trotz ufgsässe, und di drei Herre sy zum Murtetor us gritte. Hienache dem Bargehubel het der Houptme Wurschtebärger sy Huet gschwänkt: «Messieurs, j’ai l’honneur» und isch Murte zue trabet. Di beiden andere Herre sy rächts ab gägen Ins zue. Zum Glück isch es Lüftli gange, sünsch wär’s nid zum ushalte heiß gsi. Underwägs hei si du ihres Vorhabe no einisch uf all Wys und Wäg chönnen erörtere.

		«Gfell het er de,» seit der Herr Dittliger, «Eue Xander. Hätti jitze nid d’ Regierig ds Regimänt heigrüeft und i eigete Dienscht gnoh, so gäbs vermuetlech nüt druus mit dem Madeleine. Wär weiß, obs ihm warteti! — Nu, d’ Maréchale isch jitz o nümmen umewäg. — Die tuet grad, wie wenn das Meitschi ihres lybeigene wär. Weiß o nid, wo si ds Rächt derzue härnimmt.»

		«Jäwohl,» brichtet der Papa Wagner. «Das hanget äben alles anenandere. Begryfet, ds Madeleines Großmuetter und der Vatter vo der Maréchale, sy Gschwüschterti gsi. Und wo du di beiden Eltere Herbort z’ Äle grad churz nachenand gstorbe sy, hätti du ds Cécile Chateauvieux das verwaiste Chind — zwöijährig isch es gsi — gärn uf- und agnoh. Aber me het du gfunde, me bhielti’s besser z’ Bärn, das Gfiegg vo Garnison zu Garnison i ganz Frankrych umenandere sygi nüt nutz. Und so het si’s du müesse der Tante Ryhiner 161 überla. — Deren ihre Ma isch e Brueder gsi vo ds Madeleines Muetter. Aber ds Dryregänte het d’ Maréchale nie ganz chönne la sy. Und si het liechts Spil gha, will der Gabi Ryhiner geng der Narren a nere het gfrässe gha. So isch di Gschicht.»

		So um di vieri sy si z’ Ins aglanget und hei sech grad nam Kommando vo däm Bataillon erkundiget, wo hie glägen isch. Si hei’s richtig, wie erwartet, im Wagner-Guet gfunde, wo a mene Vetter vo ds Xandi’s Papa ghört het.

		Der Huusherr het Müej gha ds Lache z’ verbyße, wo syni Gescht nam Herr Lütenant Wagner gfragt hei, und der Bataillonskommandant het syni Muulegge zwüsche sträng und luschtig hin und här zogen und z’letscht o müesse lache. «Das breicht sech guet,» seit er ändlech, «er isch am Schatte, Eue Suhn, und dä Chehr nid wäge der Hitz. I ha di Herre müessen i Arräscht tue.»

		«So?»

		«Ja, wüsset Dr, das het nüt z’ säge. Chehrium passiert das öppe no a mene jede; Ornig mueß halt sy.»

		«Was hei si bosget?»

		«I ha se geschter ga Erlech übere gla, gägen Abe. Si hei Urleb begährt, für im See ga z’ bade. Und daß si’s o gmacht hei, gloubt me ne bi der Hitz gärn. Aber du sy si du, schynts i der ‹Erle› blybe bhange, und der Räschte chönnet Dr Ech dänke.»

		Der Vetter Wagner het du di beide Herren überufe gnoh und ne z’ Vieri ufgstellt. Der Papa het der guet 162 Luun e chly verlore gha. Sit bald vier Monete het er sy Suhn nümme gseh gha, und es isch ihm o nid so liecht worde, so wyt über Land z’ ryte — und jitz!

		Wo si du ds Gröbschte vo de Tagesereignis hei erörteret gha und me sech het müesse schlüssig wärde, was jitz wyter gscheh söll, fragt der Ortbüehler: «Cha men ächt di Nütnutze hütt nümme z’ Gsicht übercho?»

		«Jä,» seit der Vetter, «das isch e chly ungschickt. Loset, was heit dir im Sinn? — Es isch mer gwüß leid, i cha-n-ech nid über Nacht ha. Dir gseht, i ha ds Huus voll. Und wenn dir ga Tschugg übere gienget? — Der alt Steiger het geng Freud, wenn öpper chunt, und Platz isch dert meh weder gnue.»

		Der Mundi Dittliger wär no derfür gsi; aber der Papa Wagner het gar nid Luscht zeigt, no einisch ufz’sitze.

		«Oder dir wellet de vorlieb näh mit der Stube vo dene beide Herren Arräschtante. Ihri Bett sy ja jitze läär,» lachet der Vetter.

		«Das wär no en Idee,» meint der Papa Wagner, «misex.»

		«Wär isch der ander?» fragt der Herr Dittliger.

		Der Vetter lachet und seit: «Er isch suber. — Es isch e junge Real de Chapelle, e famos e flotte Kärli. Me weiß überhoupt nid, wele daß eim besser gfallt. Jede stellt sy Ma; aber so gwüß daß si zsämechömen usserem Dienscht, gits allimal öppis dumms. Si sy halt no jung und übersühnig.»

		163 Der Huusherr steit uf, schänkt dene Herren y und geit zur Türe. «Also, wenn dr weit vorlieb näh, so la-n-ig ech d’ Bett azieh.» Dermit isch er use.

		«Es macht mer alli Gattig, mir sygen im rächten Ougeblick cho,» meint der Papa Wagner. Er süggelet a sym Glas und stuunet zum Fänschter us i di schöni Abedlandschaft. D’ Sunnen isch hert obem Chasseron gstanden und het düre Dunscht ds große Moos verguldet. Z’ beidne Syte vom Wischtelach hets i de Böume g’glitzeret wie vo mene füürige See.

		«Jä,» seit der Vetter, wo-n-er wieder ynechunt, «i gönne dene beide junge Herren ihri schöni Fründschaft; aber als guete Verwandte mueß i jitze scho säge, daß es mir eigetlech e chly gruuset — nimm mers nid übel, Vincenz —, di beide mitenandere ga Turin gseh z’ reise.»

		Jitz luegt der alt Herr vom Ortbüehl sy Inser-Vetter ganz stober a.

		«He ja,» fahrt dä furt, «du wirsch es dänk wohl wüsse, daß der größer Teil vom Regimänt vo Wattewyl, — ci-devant von Ernst, für Sardinie kapituliert het. Morn wärde si z’ Murte neu rangiert und...»

		«Potz Donnerschieß!» Dem Papa Wagner sy Fuuscht isch ufe Tisch gfahre, daß nid nume d’ Gleser gchlingelet hei. «So?» chychet er, «jitz weiß i, warum me nid Zyt gfunde het, einisch über ne Sunntig i ds Ortbüehl ufez’cho.»

		«Ja, wenn i g’ahnet hätti, daß du nüt dervo weisch, 164 so hätt’ ig ihm zuegsetzt und nid lugg gla, bis er sech ufe Wäg gmacht hätti.»

		E zytlang isch es jitz ganz still blibe, so daß me ds Kommando und ds Chölbenufschla vo der Wachtablösung im Dorf unde ghört het.

		«Daß si gärn öppis anders undernähmen als hie im Moos unde ne sogenannti Gränzbsetzung, begryft me ja scho,» probiert der Herr Dittliger z’ betädige.

		«Afin,» seit der Papa Wagner, «’s isch guet, sy mer grad hütt no cho, so cha me däm Züüg der Nagel stecke.»

		«Jäää... wenns no geit,» meint der Vetter. «Kapituliert hei si halt.»

		«Kapituliert oder nid. I wett bim tuusig luege, öb das däwäg geit. — Cha men eigetlech di Bürschtle nid zu Gsicht übercho?»

		«Jitz? Im Arräscht? — Das tät i nid, Vetter. I ließ ne der Ruusch ghörig usschlafe. Dernah isch er de villicht grad i der rächte Gmüetsverfassung, für mit sech la z’ rede.»

		Der Herr Wagner het du syni beide Gescht no zum Chilchhof ufegfüehrt, für ne di berüehmti Inser-Ussicht z’ zeige. Schön gsi wär si dersälb Abe, herrlech schön; aber der Papa Wagner het i sym Hirni anderi Ussichte gstudiert und wenig Wort meh verlore. Wo si du mit dene Herre vom Bataillonsstab zsämen am Z’nachtässe gsässe sy, het er um d’ Stude gschlage, wie das gmeint sygi mit der Kapitulation. Me het ihm alli Uskunft gä 165 und gseit, es wäri jedefalls am Platz, daß er sym Suhn no ne brave Batze mit ufe Wäg gäbi, vowägen es chönnti sech de villicht lang ekei gueti Glägeheit meh biete. Zu däm guete Rat het er gschwige wie ds Grab, und wo si nid hei welle höre dervo, het er Mässer und Gablen uf ds Täller gschmissen und gseit: «My Bueb geit nid mit.» Du hei du di Andere gschwige. Aber Blicke hei si sech zuegworfen und d’ Muulegge zum Lache verzoge.

		I ds Bett z’ jage het me di Herre nid bruucht. Und wenn o der Papa Wagner voruusgseh het, daß er nid sobald zum Schlafe chömi, so isch er äbe doch rächtschaffe müed gsi vo däm länge Ritt und het sech gärn gstreckt.

		Es alts Chammermeitli het se-n-i ne großi heimeligi Gibelstube mit ungmaletem Tannetäfel gfüehrt, wo z’ beidne Syten a de Längswände früsch azogni Himmelbett gstande sy mit subere bluemeten Umhäng um und um, di reinschte Cabinetli. Däm het me bi der Hitz nid viel nahgfragt; aber me het ja nüt anders gwüßt und isch froh gsi über nes guets Gliger. Ds Züseli het Liecht ufe Tisch gstellt, d’ Felläde zuezoge — wäge de Flädermüüs, wo sech sünsch de gäge Morge no gärn so i ne Betthimmel hänke — und du dene beide Herre no d’ Rytstifel abzoge. Es isch nid lang gange, so het ds rüejige Schnuufe vom andere Bett här dem Papa Wagner verrate, daß sy Kamerad sälig schlafi. Är sälber hingäge, so müed und gnietig er gsi isch, het 166 sech hie umen und dertume tröhlt, isch ufgsässe, hinderegläge, füregrütscht; aber uf all Wys und Wäg isch ihm sys Ungfell mit dem Suhn glych dumm und ergerlech vorcho. Dä dert im andere Bett isch eigetlech no halbers d’ Schuld gsi. Är het ihm d’ Nase druuf gstoße, daß allem nah der Hämi Saager zum letschtemal z’ Märchlige gsi sygi und daß me sech jitz uf d’ Füeß mache sötti, für dem Xandi der Wäg z’ veräbne. Da het er nüt welle versuumt ha, was a ihm glägen isch, und hätt’ er sech nid vorem Herr Dittliger geniert, so wär er gwüß ventre-à-terre ga Ins gritte. Ja nu, es het jitz mögen usgseh, wie-n-es well, so gschwind het er ds Spil nid welle prysgä.

		Der Papa Wagner hets emel no ghöre zwölfi schla. A mene Grumpel, wo-n-er drab erchlüpft isch, het er gmerkt, daß er doch isch ygschlafe gsi. Potz Wätter, het er im erschte Chlupf dänkt, isch es ächt hie unghüürig? Schwäri Tritte het me ghört, wo langsam nächer cho sy. Aber jitz merkt der Herr Wagner, daß scho d’ Tagheiteri dür d’ Felläden yne glüüßlet, und im Dorf unde het e Güggel gchräit. I mueß doch no z’ grächtem gschlafe ha, seit er sech und wott der Umhang hindereschla, da geit d’ Türen uf, und di beide jungen Offizier chömen yne, gar nid öppe hübscheli, wie-n-es sech für Yquartierti schickti.

		«Potz Stärnebärg, hie mangleti’s z’ lüfte,» seit der Xandi und geit zum Fänschter vüre. Der Ander isch hinder ihm här cho. Si hei d’ Felläde hindena ufgschlage, 167 und der Xandi singt — nid schön — zum Fänschter us mit syr eigete Variation:

		«Potz Marter, Chueri, Velti,

I wär’ e gschlagne Ma,

Wenn i di Batze zellti,

Wo-n-i versoffe ha — ja hia ha.

Es Glas isch ke Schoppe,

E Schoppe ke Maß,

Di Brave müesse gnoppe,

Und d’ Hudle sy bas.

		Du, du chönntisch mer der Gätzistil neu binde, i will dr de dyne nachhär o zwägmache.»

		«A vos ordres,» antwortet der Kamerad. «Hock ane!» Und du het der Herr Real dem Xandi sy Cadenetten ufglöst und neu ybunde. «So en Arräscht isch halt doch e gueti Sach,» seit er, «jitz hend mer doch emal en ganze Tag chönnen usschlofe. Das tuet grad guet voreme Marsch.»

		«Ja, ’s isch schad, müesse mer furt. I gloub, mer lehrte z’letscht am Änd o no der Eiser usem Gätzi suufe, wie d’ Seeländer.»

		Statt z’ antworte faht der Real afah singe:

		«Ach Muoter, liebi Muoter,

Gib du mir einen Rat,

Es lauft mir alli Morge

E rote Schwyzer nah.»

		168 Der Xandi git ume:

		«Ach Tochter, liebi Tochter,

Den Rat, den gib ich dir:

Laß du den Roten fahren,

Bleib noch ein Jahr bei mir.»

		Und der Real fahrt furt:

		«Ach Muoter, liebi Muoter,

Der Rat der ist nit guot.

Der Rot der ist mir lieber

Als all Hab’ und Guot.»

		Da lachet der Xandi häll uf: «Wenn aber zwee Roti dem Meitschi nachestryche? Wie giengs de wyter?»

		«Das chäm ufs Meitli a. E gschyds merkt bald, wele besser zue-n-ihm passet.»

		«Du chönntisch no rächt ha. — Du — hesch du öppen a menen Ort Tinten und Fädere gseh? I sötti doch eigetlech hütt no gschwind mym Papa schrybe, sünsch begryft dä gar nid, wo-n-i hi cho bi.»

		Da luege di beide junge Herren enandere plötzlech ganz verschmejet a. Me het e Stimm ghört, wie wenn öpper i der Stube wär. Und der Xandi hätti gschwore, di Stimm heig’ ihm g’antwortet: «Die Müej channsch dr erspare.» Ihri Chöpf sy halt no nid ganz luter gsi, sünsch hätte si scho längschtes öppis gmerkt. Jitz sy si beidi zwäggfahre, und jeden isch zu sym Bett gsprunge. Im glyche Momänt hei si d’ Umhäng usenandere 169 zoge, und währed der Real brüelet: «Do lyt bim Äid äin i mim Näscht,» het der Xandi d’ Sprach verlore.

		Der Mundi Dittliger het scho lang Chrämpf gha vor lachen und het jitz losgä, daß ds ganz Himmelbett gwaggelet het. Der Papa Wagner hingägen isch ufgsässe, het sy verstoberete Suhn mit hällem Triumph agluegt und gseit: «Ähä, gäll! Das hesch dr nid la troume, du Süffel! — Schämsch di nid e chly?»

		«Wie syd Dir jitz dahärecho, Papa?» bringt ändlech der Xandi füre.

		«Uf mene füürigen Eichhorn villicht,» seit der Herr Wagner. «Für was hätti me Vetteren im Land umenandere, wenn me nid albeneinisch zue ne z’ Visite gieng? — Gäll, gäll, du hesch nid dänkt, daß dy Vatter no so guet z’ Sattel wäri. Wart nume, wenn du de einisch z’ alte Tage chunsch und sälber Buebe hesch, so wirsch de no a mi dänke. Du wirsch de lehre begryfe, daß es Vatterhärz den alte Chnoche no Strapatze zuemuetet.»

		Wo-n-er das gseit het, isch ihm öppis Zitterigs i d’ Stimm cho. Und das het der Xandi erscht rächt gweckt. Er isch verläge worden und froh gsi, daß jitz der Mundi drygrüeft het:

		«Gäll, Xander, gäll, das hesch du nid erwartet. Das chunt halt so, wenn men uf Erlech übere geit ga bade.»

		«I mueß ech überhoupt no my Fründ vorstelle, der 170 Herr Real de Chapelle,» seit der Xandi. «Papa, cha men Ech mit öppisem hälfe?»

		«La mi nume no chly lige, i gspüre myni Bei vo geschter,» het der alt Herr g’antwortet und derzue uf ds andere Bett dütet. «Dernah han i de mit dr z’rede.»

		Di Andere hei begriffe. «I will Ech jitz wieder platzmache,» seit der Mundi Dittliger zum Herr Real, «dankheiget für das Nachtquartier. I ha scho lang nümme so guet gschlafe.»

		«I mangle’s nümm,» antwortet der Lütenant. «I nere halbe Stund mueß ich aträtte. Ich gohn Ene jitz go’s Früehstuck bstelle.»

		«Was Halbstund?» brummlet der Xandi. «Es het ja grad erscht füfi gschlage.»

		Aber sy Kamerad, wo Durscht na früschem Wasser gha het, isch i Wafferock gschloffen und use. Und der Herr Dittliger isch ufgsprungen und het sech o agleit. Sy Toilette het ihm nid lang z’ tue gä, und du het er gseit, er gang no einisch zum Chilchhof ufe, ga d’ Ussicht luege. Er het wohl gmerkt, daß der Papa Wagner jitz sy Suhn wott i ds Gebätt näh und daß me se söll alleini la. Dem Xander isch ds Müetli gschwunde. Er het sech uf d’ Fänschtersimse gsetzt und gluegt, wie’s im Moos unde taget. Underdessen isch der Papa ufgstande. Wo-n-er sowyt nache gsi isch, het er zum Xandi gseit: «Du chönntisch mir jitz o d’ Cadenette binde. Das emel schynsch mr afangen i der Ornig glehrt z’ ha. S’ isch geng sövel.» Und du isch er häre gsässe, 171 und der Xandi, no so froh, hinder sy gestränge Papa dörfe z’ stah, het agfange der Coiffeur machen und gar nid pressiert.

		«Los jitz, Xander,» het der alt Herr mit gsänktem Houpt agfangen und derzue d’ Ougen ufgsperrt, wie wenn er über d’ Stirne chönnt hindere luege, «vor Allem chunts mer gschpässig vor, daß du nid e Momänt gfunde hesch, für öppe cho z’ luege, öb i no läbi. Bin i dr de o gar nüt meh? — Nid daß i meinti, du müessisch e Huufe Gäld usgä; aber daß nidemal das di heitribe het? Dir würdet öppen o nid i de Dublone chrüschle, he? — Ai ai, schryß mer nid no myni letschte füf Haar us!»

		«Mer hälfe halt enanderen us,» erklärt der Xandi.

		«Scho rächt. Aber für anderne z’ hälfe, mueß me doch sälber öppis ha. Es macht mer Gattig, du sygisch meh derfür, anderi la z’ hälfe. — Weisch, wie me däm under ehrleche Chrischtemöntsche seit? Ai, rupf mi nid eso! — Weisch es, he? — Schulde mache het me däm zu myr Zyt albe gseit. Nid, daß i mi sälber druuf verstande hätti; sünsch wärisch du jitz übel dranne.»

		«Aber säg mer jitz offen und ehrlech, wie’s steit. Mir wei das hütt no i d’ Ornig tue, und dernah chunsch mit mir hei.»

		Jitz wirds dem Xandi schier gschmuecht. Er isch gar nümmen imstand, sym Papa ne vernünftige Lätsch a Zopf z’ machen und mueß geng wieder vornen afah.

		«Nu, bin i nid bald schön gnue? Das isch mir 172 o-n-es Gniffel,» schmählt der Herr Wagner. «Also use jitz mit der Sprach!»

		«Mit de Schulde steits gar nid bös, Papa. Dem Real bin i dryßg Louis schuldig und dem Stettler zwöiezwänzg und sünsch — wohl, der Sinner het mer o öppe zwölf vorgschosse, und de chunt de no derzue, was i hie z’ zahle ha.»

		«Sacre double, quant à moi cela me suffit amplement. — Was hesch de no im Sack?»

		«Nüt so z’ säge.»

		«Und Sold z’ guet?»

		«Erscht de wieder im Wymonet.»

		«Das isch verfluecht dumm. Das müesse mer halt jitz la fahre.»

		«Ja warum?»

		«Will me dem Regimänt nid cha nacheloufe mit Guethabe, wenn me nümme derby isch.»

		«Ja, aber, Papa...»

		«Hä? - Was?»

		«I blybe derby. I ha wieder kapituliert für zwöi Jahr. Me marschiert ga Turin.»

		«Und das machsch du, ohni mir nes Wort z’ säge?»

		«Wenn ds Regimänt im französische Dienscht blibe wär, so hätt’ i ja sowieso no zwöi Jahr müesse mache. Da han i halt dänkt, es verstandi sech vo sälber.»

		«Ja nu, jitz hesch es halt, du dumme Kärli. Me cha o nid meh, als dr d’ Sach chüechle.»

		173 Mit däm isch der Papa Wagner ufgstanden und het agfangen i der Stuben umeloufe.

		«Es isch dy Sach,» het er du furtgfahre. «Jitz hättisch alli Chances gha z’ Märchlige zuechez’cho. Vom junge Saager ghört me gar nütmeh, und me mueß anäh, er sygi umcho. Es schynt, syni Lüt heige sech dry ergä. Und der Dittliger seit mer, wenns de uf ds Madeleine Herbort achömi, so heigisch du kei Konkurränt meh z’ schüüche. Aber was nützt dir das, du Lappi, wenn du de im kritische Momänt änet de Bärge bisch? — Begryfsch jitz?»

		Der Xandi het mit den Achsle zuckt und nütmeh gwüßt z’ säge. Fascht verdräiht hets ne. Het er öppe nid scho lang gspürt gha, daß es ihm nid würdi fähle, wenns allei uf ds Madeleine achäm? Aber er het sech dry ergä gha, daß es nid chönni sy, und het im Dienscht scho chly lehre vergässe. Und jitz isch uf eismal alles wieder in ihm ufbroche. — Wenn er nume nüt vo Allem ghört hätti! Er het sech uf ne Stuehl la falle, d’ Ellbögen ufe Tisch gstützt und isch sech mit allne Finger dür d’ Haar gfahre.

		«Es blybt dr gar nüt anders. Me mueß di Kapitulation zrück heusche,» meint der Papa.

		«Das cha me nid.»

		«Das wär’ mr gschpässig. Di Herre würde wohl mit sech la rede. Wär het das i de Hände?»

		«Der Aide-Major Gehri.»

		«Gehri? Wär isch das?»

		174 «He ja. — Me schrybts: Guéry. — Da isch nüt z’ welle. Dä git Ech nüt use.»

		«Wenn men ihm Etschädigung abietet?»

		«Um Gotts Wille! Probieret nume das nid!»

		Jitz sy si du nes ganzes Chehrli dagsässen und hei gschwigen und zum Fänschter us gstuunet. Ändlech seit der Xandi: «Aber wüsset Dr, Papa, bevor i’s schwarz uf wyß ha, daß der Hämi tot isch, tue-n-i kei Schritt.»

		Der Herr Wagner het gar nid glost, was sy Suhn seit. Er isch andere Gedanke nachegangen und seit: «I bi halt überhoupt nie für dä Dienscht gsi. Das isch guet für jungi Lüt, wo niene rächt daheime sy und vo daheime nüt z’ erwarte hei. Bi dir isch es öppis anders. Du erbsch einisch es schöns Guet und channsch dr ganz liecht e schöni Position mache, sobald du ne tüechtigi Frou hesch. Über däm i der Wält umenandere Fahre verpassisch alli dyni Chances, und wenn d’ einisch ume heichunsch — gäb wie liecht mit mene Näggis, wo du dyr Läbtig dranne z’ borze hesch —, so weisch niene Bscheid und lasch ds Guet o no z’ Schande gah. Gar nid z’ rede dervo, daß du mi muetterseelenallei daheime lasch und mi villicht nidemal meh läbig findsch.»

		«Ach, Papa, säget doch nid settig Sache. Es isch ja nume für zwöi Jahr.»

		«Isch das nid läng gnue für ne halbi Wält z’ underobez’stelle? Und wenns no früecher oder später wär! Aber das sy jitz grad di wichtigschte Jahr. Du 175 channsch doch nid verlange, daß das Madeleine jeden andere prétendant söll abschüsselen und uf di warte.»

		Trüeber und trüeber het der Xandi drygluegt. Uf ei Wäg wärs ihm no so rächt gsi, wenn der Papa ne-n-useglöst hätti. Aber im Gedanken a syni Kamerade het er doch nid der Muet gfunde, vo sich us öppis gäge sy Kapitulation z’ undernäh. — Es isch ihm schier en Erlösung gsi, wo der Tambour ufem Dorfplatz Sammlung gschlage het. Flugs isch er i Wafferock gschloffe, het der Dägen umgschnallet, d’ Händschen und der Huet gnoh und dem Papa adieu gseit. «Mir gseh-n-is de z’ mittag no!» Dermit isch er dusse gsi.

		Der Herr Wagner isch o nümme lang i der Stube blibe. Er isch abe ga dejeunieren und het du dert am Tisch vo sym Vetter der Aidemajor Gehri gfunde. Ohni längi Umständ z’ mache, isch er ihm ufe Lyb grückt, öb er wüssi, daß der Xandi ohni sy Zuestimmung kapituliert heigi.

		Dä het d’ Ougsbraue höch ufezogen und gseit: «Das geit mi nüt a. Di junge Herre standen uf eigete Füeße. Und wenn es o anders wäri, da gits nütmeh z’ brichte. Di Papier sy scho furt, bi’m Regimänt.»

		«Wo isch der Herr Oberscht?»

		«Hütt no z’ Murte.»

		«Und wenn wird vo hie abmarschiert?»

		«Am drü.»

		Der Herr Wagner het ygseh, daß da nüt usz’richten isch. Der halb Vormittag isch er mit sym Vetter und 176 dem Mundi Dittliger dem Militär nachegstriche. Si hei ne gluegt z’ tröschte, aber o nid viel anders gwüßt z’ säge, als öppe, so zwöi Jahr sygen am Änd no bald erläbt.

		Bim Z’mittagässe het me gmerkt, daß der Xandi gschlagen isch. Er het chuum es Wort möge reden und geng i eis Loch yne gluegt. Es isch drü worde, me het nid gwüßt wie, und ds Bataillon isch gäge Murten abmarschiert. No lang het men usem Moos ufe d’ Trummlen und d’ Pfyfe ghört, luschtig und doch truurig. Wo di beide Herre hei la sattle für heiz’ryte, het me nume no ganz wyt äne schwachi Stoubwulken anere Papplenallee gseh nachestryche.

		Si hei über Gümmene hei welle. Der Herr Wagner het nüt möge rede. Erscht z’ Cherzers het er ds Muul wieder gfunde, aber nume für z’ säge, er well gäge Murten abschwänke. «I mueß dem Bueb no öppis ga säge.» Der Herr Dittliger het ne groß agluegt und ihm wellen abrate. Aber er het nid nahgä. So hei si sech du trennt, und der Papa Wagner isch i längem Trab gäge Murte zue.

		Der Xandi isch nid übel verwunderet gsi, wo-n-er am Abe, nam Ymarsch im Stedtli vor der «Chrone» nes Roß abunde gseht, wo ganz verdächtig dem «Bayard» gliche het. Und richtig, wo-n-er necher luegt, kennt er, hinden am Sattel ufgschnallet, dem Papa sys altmodige Fällyse. Grad juscht zu der Zyt isch dä guet Ma bim Oberscht gsi und het ihm Plätzen abgchähret, 177 er söll ihm sy Suhn usegä. Abtreit hets ihm nüt. Ds Einzige, wo-n-er ergatteret het, isch gsi, daß me dem Xandi erloubt het, der Abe mit sym Vatter zuez’bringe. Und will jedi Wirtsstube voll Lüt isch gsi, sy si uf nes Bänkli am See unde ga sitze. Dert hei si zsäme Trüebsal blaset. Der Xandi isch so gschlage gsi, daß er eismal über ds andere gseit het: «Wenn i nume nüt ghört hätti vo der ganze Gschicht! Aber jitz weiß i nid, öb i’s zwöi Jahr ushalte. Es zieht mi a allne Haaren i das Märchlige.»

		Am andere Morge früech sy si mit Pfyfen und Trummle zum Tor us, über Wiflisburg dem Broyetal zue. Dasmal het di großi Müedigkeit a Lyb und Seel dem Ortbüehler e Streich gspilt. Wo-n-er erwachet isch, sy si scho lang lang furt gsi. Aber no einisch het ne sy Chummer nid heigla. No öppis het er dem Xandi müesse ga säge. Nam geschtrigen Abe het er ihm nümme rächt trouet. Sobald er wieder chly möge het, isch er i Sattel und dem Regimänt nachegreiset. Mängisch underwägs isch es ihm schier verleidet ob der Hitz. Erscht z’ Stäffis am See het er ne nachemöge. Es paar vo denen Offizier hei afange glachet, wo si ne hei gseh arücke, und ihm scho welle der Name «Regimäntsgschpänscht» ahänke. Aber si hei-n-ihm nid chönne dervor sy, daß er sy Suhn no einisch näbenuse gnoh het. Under menen alte Bireboum, nid wyt vo der Straß het er dem Xandi gseit: «Aber weisch, eis erwarten i de vo dir: daß d’ mer nid öppe desertiersch! Das mach 178 mer nid ane. Soldat bisch jitz, und vergiß nid: e rächte Bärner louft nid druus, hesch ghört? I wott di nümme gseh, oder du heigisch dy Sach rächt gmacht. Versprich mers!»

		Und der Xandi het sym Vatter mit nassen Ougen i d’ Hand versproche, er well verbyßen und ihm kei Schand atue, gäb wie ne d’ Längizyti sött plage. 179





VIII.




		E himmelblaue Summertag het sy sunnewarmi Herrlechkeit über ds Bärnbiet usgschüttet. Am Gurte hei si mit flingge Gable ds Heu gchehrt und albeneinisch e Jutzer la flüge. Sünscht isch nid viel Lärme gmacht worde, me hätti de welle ds Gchäder vo de Spatzen oder ds Plätschere vom Sprützbrunne für Lärme rächne. Im Gartecabinetli vom Lohn isch der Herr Herkules Saager gsässen und het sech i nes Buech vertieft gha. Was me dennzumal vo Zytungen übercho het, isch näben ihm ufem Bank gläge. Er het se nümme mögen aluege. Jedi, wo men ihm usebracht het, isch so voll ungfreuti Sache gsi, daß me nümme gwüßt het, wohi mit sym Erger. Paris het der Ton agä, und dert hei si im Name vo der Brüederlechkeit gmordet, gruusamer als je. «Der Tüüfel isch halt los,» hei d’ Lüt zu allne dene Nachrichte gseit. Aber mit däm isch dem Herr Herkules nid dienet gsi. Das het e kei Sicherheit botte gäge ds Übergryfe vo der Revolution uf d’ Schwyz und no weniger e Troscht für Lüt, wo zwüsche de Zyle gsuecht hei, was ne hätti chönnen uf d’ Spur hälfe 180 vo mene liebe Vermißte. Der alt Herr Saager het und het no geng nid welle gloube, daß sy Großneveu nümmen am Läbe sötti sy. Hei jitz würklech alli di schöne Plän vo künftigem Glück sölle zu Wasser wärde?

		E große Hummel het mit Summse d’ Wand hinderem Herr Herkules abgsuecht und dermit syni Gedankegäng gstört. No meh als scho sünsch het er sech voryne gchrümmt, und wo das Gsurr nid het welle höre, isch er ufgstanden und het ds Rose-Chehrli um syni Gazons ume gmacht. O wie schön isch doch alles gstande dä Morge! Und so herrlech hets gheuelet über d’ Ladewand yne zum Schmöcke vo de Blueme. Aber äbe..!

		Wo-n-er wieder i ds Cabinetli zrückcho isch, het er, wie geng, ganz unwillkürlech dür ds runde Guggfänschterli i ds stille grüenschimmerige Gwölb vo der großen Ulmenallee usegluegt, ob er nid öppe grad der Hämi gsej cho — und doch schier gförchtet, es tät grad sys alte schittere Härz verspränge vor Freud.

		Er isch nid cho, und der Herr Saager isch wieder abgsässe, het afah stuunen und stuunen und het ne doch du gseh cho und ne wellen areden und nid chönnen und äng übercho und mit halb offenen Ouge wieder der Sunneglanz im Garte gseh und du wieder der Hämi, nume de ganz anders als vori und ne nid umegkennt und doch gwüßt, daß ers isch. Und du hets der Herr Herkules z’ grächtem gnoh. Der Chopf tief uf der Bruscht, het er gschlafe, aber nid am beschte. — Het er ächt i syne Tröumen öppis vo däm gseh, was 181 viel hundert Stund wyt änet dem Gurten ungfähr zur glyche Stund vor sech gangen isch?

		«Vive le roi!» - Wie ds Ruusche vo mene Föhnstoß im Bärgwald hets tönt, und no einisch, jitz no dütlecher, vo Tuusete vo Stimme: «Vive le roi!» Es isch aber kei Bärgwald gsi. E breite, breite Fluß het i der Brachmonetsunne zwitzeret. I mene flache Tal voll Summerdusem isch er gflosse, langsam und majeschtätisch. Z’ beidne Syte hei sech Börter mit wenig Böumen und viel Ginschtergstrüpp ufgwalmet, öppe so höch wie zwüsche Märchligen und Hunzike. Uf der Mittagssyte sy uf der Höchi d’Böum so dick anenandere gstande, daß me hätti sölle meine, es syg e Wald, aber es sy nume so Hagzylete gsi, wo i alli Richtunge gloffe sy. Und dert hinde, hinder däm Wirrwarr vo Böume vüre, het me Kanonedonner ghört und albeneinisch e wyßi Dampfwulken über d’ Böum gseh ufstocke. Dä tuusedstimmig Ruef isch us Hohlwäge vürecho, wo zum Fluß abe gfüehrt hei. Undedranne, wo si sech gäge d’ Äbeni zwüsche Bort und Fluß ufta hei, isch stromswys Volk fürecho und het sech uf di flache Weiden ergosse, Manne, Froue, Chinder, Roß, Vieh und allerhand Fuehrwärch. Usem Huufe het me Waffe gseh glitzere, Gwehr und Spießen und Sebel. Chrisdick isch es am Wasser gstande, dert wo vo Zyt zu Zyt es Schiff oder es Floß ghuufetvoll Möntschen abgstoßen und übere 182 gstachlet worden isch. Dernäben isch d’ Wasserflechi gspickt gsi vo Rosse, wo mängisch zwo oder drei Pärsone müehsälig über Wasser gha hei und mit ängschtlech füregstrecktem Chopf dervo gschwaderet sy. Hie und da het me nes Gschrei ghört, und wenn me higluegt het, so het me chönne Chöpf und Arme gseh versinke.

		Wieder und wieder het me d’ Kanone ghört brummle, und jedesmal isch ds Glöuf zum Ufer gleitiger, ds Drück a de Ländtinen erger worde. Wyber hei ufbrüelet, Manne gfluechet. Aber nid wyt dervo sy si z’ Hunderte binenanderen i der Matte gchneulet und hei Psalme gsunge, wie meh daß es dobe, hinder de Böume, donneret het, descht andächtiger. Und jedesmal, wenn es Schiff abgstoßen isch, het di ganzi Bsatzig brüelet: «Au nom de Dieu par le roi!»

		Isch me nächer zueche cho, so het me gar kuriosi Sache gseh. Es Dürenand isch es gsi vo Uniforme, Trachten und Chleider, wie me’s dür mängs Möntscheläbe nid vor Ougen überchunt. Wytuus ds meischte sy Bure gsi mit grüsleche Röuberhüete, bruunen oder graue Chittle, verfotzlete Chneuhose, verhudlete Strümpfen und grobe französische Holzschuehne. Ds einzige gmeinsamen Erchennungszeichen isch es wyßes linigs Plätzli gsi mit menen ufgmalete rote Härz und schwarze Chrüz. Das hei si vornen a de Chittlen ufgnäiht gha. Vo Waffe hei si alles Erschröcklechs treit: Spieße, Partisane, stotzig uf ne Stange gnagleti Sägessebletter, Chnüttle mit Dörn und gspitzte Negel und hie und 183 da ne Flinten oder Pischtole. D’ Haar hei si läng treit wie Wyber. Di Wenigschte hei se züpfet oder im Äcke zsämebunde. De Meischte sy si verchuzzet uf all Syten abeghanget oder im Schweiß am Gsicht gchläbt. Da und dert isch en Uniform zum Vorschyn cho. Vo Marschornig het me nume bösdings öppis mögen erchenne, öppe so wie i mene Feschtzug, wenn d’ Musik ufghört het. Aber es isch de neue glych alles anenandere ghanget, und wenn eine vo de Füehrer öppis befohle het, isch uf ds Wort gfolget worde.

		Da und dert het me ne Familien um einen ume gseh grupe, wo nümme wyter möge het, und mängem het me da uf der Flucht müesse d’ Ouge zuedrücke. Anderi hei usem Gstelli vo menen ygchrutete Wage no das zsämegläse, was nen am choschtbarschte vorcho isch, hei’s ufe Buggel gladen und probiert, dermit dür ds Gstüchel düren uf nes Schiff z’ cho. Dert het i menen einsame Graben e Ma sech um sy totchranki Frou gmüejt. Und si het ihm mit dem letschten Ate zuegredt, er söll se nume la ligen und sys Läbe dem Chünig und der heilige Religion schänke. Psalmen und Kanonedonner hei ihri letschte Wort verschlunge.

		Jitz chunt e bsunderi Bewegung i d’ Masse. Z’mitts derdür chunt e Schar, und alles macht nere Platz. D’ Hüet verschwinde vo de Chöpf, und wär läng gnue isch, für über di Vordere wägz’luege, dä gseht, daß si da Einen uf nere Tragbähre bringe. Es schöns bleichs Gsicht luegt us mene Verband voll Bluetfläcke. Das 184 isch alles, was me von ihm gseht. Der Lyb isch mit nere grobe Dechi zuedeckt. Di Offizier und di geischtleche Herre, wo ne begleite, trage schwäre Chummer uf de Stirne. Der General Lescure sygs. Eis seits dem andere wyter. Da drücke sech d’ Lüt erscht rächt zueche. Jitz erscht achtet me, daß hinder der Tragbähre här e Frou rytet. Mit der lingge Hand füehrt si d’ Zügel, mit der rächte drückt si nes zwöi-, drüjährigs Meiteli a d’ Bruscht. Me kennt se. Es isch d’ Marquise de Lescure. Vieli Buren und Soldate schwänke nere der Huet etgäge. «Qu’il vive, notre général!» ghört me rüefe. I de hindere Reihe falle si z’ zyletewys uf d’ Chneu und bätte nes Vatterunser füre Verwundete.

		Wo si d’ Bähren abstelle, für z’ luege, wie si der General am beschten uf ds Schiff bringe, richtet er sech e chly uf. Me gseht, daß ne d’ Schmärze fascht verryße. Aber er redt de Lüte zue, und sy Frou, wo geng no mit ihrem Chind ufem Roß z’mitts im Gstüchel inne näben ihm stillhet, git mit ihrer gloggereine Stimm über d’ Chöpf wäg wyter, was er seit. Es isch d’ Mahnung, der Muet nid z’ verlüüren und dem Chünig sy Sach wyter z’ verteidige, o wenn är, der General, nid läbig a ds anderen Ufer sötti cho. Andächtig, wie i nere Chilche lose si. Und wo si schwygt und vom Roß abstygt, antwortets wie tuused Orgelebäß: «Vive le roi!» Sowyt me gseht, wädle d’ Hüet über der dunkle Möntschemasse, und wie-n-es Amen vo bundene Dämone tönt der Kanonedonner über ds breite Wasser.

		185 So isch ds Volk vo der Vendée, ob syr Chünigstreui us em eigete Land vertribe, über d’ Loire usgwanderet, i der Hoffnung, mit de Chünigstreue vo der Bretagne zsäme der Kampf neu chönnen ufz’näh.

		Zwüsche de Kanoneschleg het me jitz hie und dert o scho Flintefüür ghört, nid wie vo nere Schlacht. S’ het ehnder gmacht wie bi nere Trybjagd. No sy si z’ Tuuseden am Ufer gstanden und hei uf Schiff gwartet, und mängen isch im Wasser verschwunde, will er us Angscht vor de mordgierige «Blaue» probiert het mit Schwümmen und Waten überez’cho.

		Am anderen Ufer isch d’ Verwirrung no größer gsi, vowäge bim Überefahre sy nid nume di bösdings na Gmeinden organisierte Kompagnie, nei, o d’ Familien usenandere cho, und jitz het alles enandere gsuecht und isch a dene Börter umeg’graagget, und niemer het rächt gwüßt, wohi daß jitz der Marsch geit. Z’mitts i däm stundebreite Dürenand — es sy bi achtzigtuused Möntsche mit viel Roß und Vieh und Wägen übere cho — chöme drei verwildereti Manne ds Bort ab und suechen öpper. Si hei keis sacré-coeur a der Bruscht treit und o ehnder frömd usgseh. Z’erscht het se niemer g’achtet. Aber jitz, wo me wieder het afah Truppe formieren und Eclaireurs usschicke, hei si doch dem eint und anderen i d’ Ouge gä, und gäbs lang gangen isch, sy di drei z’mitts i nere Kuppele vo Vendéer gstande, wo ne vo allne Syte d’ Spieße, Bajonnet und Sägesse dargstreckt hei. Si hei gseit, si welle zu mene General, 186 si heige’s mit dem Chünig und welle de Chouans hälfe. Aber, wie mänge scho het so öppis gseit, isch es paar Tag mit de Vendéer gloffen und het se de verrate! Me het dene Bursche fescht i d’ Ouge gluegt und se ghüetet, bis öppis Höchers derhärchömi. Jitz ländtet du nid wyt vonnen ewäg ds Schiff, wo si der General Lescure druffe bracht hei. Chuum sy si mit ihm am Land gsi, het me di drei Verdächtige derthi gfüehrt. Der verwundet General het se mit syne läbhaften Ougen underem Verband vüre gmuschteret, aber nüt gseit. Derfür het se, z’mitts imene große Kreis vo Offizier, Soldaten und Bure und geng no ds Chind uf den Arme, d’ Madame de Lescure bhört. Si hei ihri Nämen agä, Abram, Oeuillet und Marteau; aber da het ne niemer nüt druffe gha. Zu sälber Zyt het me der Namen öfter g’änderet als ds Hemli. Das isch ring gange, und es het Eine halt scho müesse luege, wie-n-er sech am beschte düreschwindlet, wenn er nid um sy Chopf het welle cho. Wo’s du aber gheisse het, si syge Schwyzer, da hets afah tagen under den Ougsbraue z’ ringsetum. Wenn das eso sygi, het d’ Marquise de Lescure befohle, so söll me se zum Capitaine Quellère füehre. Dä sygi aber no däne, hets du gheisse, am äneren Ufer. Umso besser, het di vornähmi Dame-n-im bürsche Chittel g’antwortet, da chönne di drei grad zeige, öb si rächti Schwyzer syge. Der eint vo ne, e schöne schwarze höchgwachsene Bursch, isch eso nes Momäntli i den Ouge vo der Marquise blybe bhange, wie wenns 187 ne reuti, vo hie furt. Aber me het ne kei Zyt gla zum Wärweiße. Zwüsche nere Kuppele vo strube Chriegsmanne sy si z’ Vollem a ds Bort aben und uf mene Schiff übergstoße worde. Der Fluß isch geng no übersäit gsi mit allerhand Fahrzüüg und Roß, wo mit usichere Huefen uf Furte gflotschet hei. Und änefür isch es dem Ufer nah geng no schwarz gsi vo Möntsche, und doch sy d’ Schätte scho läng de Börter nah gloffe.

		Si sy dür ne Hohlwäg uf bis ganz oben uf d’ Höchi, wo men i ds flache Land yne gseh hätti, wenn nid d’ Boumzyleten und Läbheg überall im Wäg gstande wäre. Da het me se du ordlech lang la warte, währed Lüt usgschickt worde sy, für der Afüehrer vo der Schwyzer-Kompagnie ga z’ sueche. Underdesse hei si sech du chly chönne ne Begriff mache vo der Fächtwys vo dene Vendéer. Es isch es Rückzugsgfächt im Gang gsi und het doch usgseh, wie-n-es Vorposchtescharmützel. Währed bim Find große Lärmen isch verfüehrt worde mit Kanonen und Rottefüür, daß es alli Bott i de Böume gchnätschet und gchrachet und d’ Mutten i den Ächer ufgnüelet het, isch hienache schier niemer gsi z’ gseh. Hätti nid hie und da i mene Hag e Schutz ufblitzet, so wär kei Möntsch ufe Gedanke cho, daß da öpper der Find ufhalti. Wie d’ Dachse hei si sech i Züün und Löcher und Grebe verschloffe, und d’ Befählshaber sy i de dickschte Grippele vo de Böumen obe grupet. Äbe so uf nere Grippele, het me du üsne Schwyzer brichtet, sygi der General Lescure abegschosse worde.

		188 Ändlech sy si du cho brichte, si heige der Capitaine Quellère gfunde. Und jitz isch di ganzi Kuppele hinder de Heg düre gschliche, z’ halbzyt uf allne Viernen oder i länge Gümp vo Boum zu Boum, und di drei hei voruus müesse schnaaggen und gumpe. Numen e Füehrer isch vora gsi. Und derby hei si ds findlech Füür vo der Syte risquiert und di mißtrauische Flinte vo ihrer Eskorte hinder sech gspürt. Däwäg hei si no nie manövriert gha. Na nes paar hundert Schritt chöme si i ne Tüelen abe, wo-n-es paar Manne gstande sy. Chuum hei si enandere gseh, so rüeft der gröscht underne: «Mi söll der Güggel picke, wenn da nid der Nägeli und der Hammer chöme.» D’ Vendéens hei das Wältsch nid verstande. Aber wo si gseh hei, wie di Schwyzer enandere d’ Händ schüttle, hei si dänkt, jitz sygs scho rächt, vowäge dem Capitaine Quellère — es isch der Wachtmeischter Chäller vo der Schwyzergarde gsi — hei si düryne trouet. Dä het jitz afange mängisch gnue für si der Buggel — und nid nume der Buggel — dargha.

		Der Chäller het di drei neue Schwyzer instruiert und ne Gwehr mit Munition la gä. Sobald si chly hei verschnuufet gha, het me se vüre gschickt i d’ Vorposchtechetti. Si sy alli drei totmüed, hungerig und durschtig gsi und hätte sech am liebschten i ds Gras gstreckt zum Schlafe. Aber d’ Nechi vom Find het se wieder ufgchlepft. Ob si nid z’ momäntewys doch yduslet sy i ihrne Versteck, wär weiß? Jedefalls isch ne di Nacht 189 läng gnue vorcho, und si sy froh gsi, wo gäge Morge der Bricht cho isch, es syg jitz alles übere, me chönnti dra dänke sech zu de Schiff zueche z’ la. Wo’s taget het, isch di unglychligi, fascht numen us eroberete Kanone zsämegsetzti Artillerie vo de Vendéer am anderen Ufer i Position bracht gsi, und me het sech under ihrem Schutz chönnen yschiffe.

		Einisch däne, sy si du i Sicherheit gsi, und me het sech ändlech im Schatte vomene Hag e chly chönne ga strecke. Erscht am Namittag sy si erwachet. Am verlassenen Ufer isch findlechs Gschütz ufgfahren und het denen afah Bei mache, wo hienache geng no dranne gsi sy, ihre Gräbel zsämez’suechen oder Chranki und Verwundeti der Bärg uf z’ schaffe, wo nächti numen us de Schiff hurti i di nächschte Matte sy gleit worde. Jitz het der Chäller zum Abram gseit, si welle zsäme zum General Lescure, damit er ne zum Offizier machi, es schick sech nid, daß er da wie jede Burebueb i Reih und Glied mitmachi, währed är sälber der Houptme spili. Si hei öppe ne Stund gha z’ laufe, bis si ga Varades cho sy. Derthi heig me der General bracht, hets gheisse. Wo si aber zu däm Huus cho sy, wo-n-er het sölle Quartier gnoh ha, het me ne gseit, si heige ne währed der Nacht furttreit, will es hie nid sicher gnue sygi; aber er heig ds Kommando dem Marquis de la Rochejaquelein abträtte. Dä hei si du gfunde. Es isch e bildschöne Möntsch gsi, blund, mit blauen Ougen und schier no e Bueb. Im Gfächt geng allne vora und 190 e Waghals, wie me kei zwöite findt, isch er jitz steiunglücklech gsi über sy Ernennung zum Obergeneral. Wo di beide Schwyzer zue-n-ihm cho sy, het er gseit, er wüssi nid Bscheid i dene Sache, si sölle zum General Lescure. Das isch e wohlfeile Troscht gsi. Wie söll men i mene settige Dürenand eine sueche, wo me mit aller Lischt und Sorgfalt versteckt? Si hei du vernoh, me syg mit dem Marquis de Lescure i ne Wald use, will ne der Find dert weniger suechti als i neren Ortschaft.

		Di beide Schwyzer hei sech ufe Wäg gmacht, z’mitts düre Strom vo Volk und Truppe, wo Quartier und Sammelplatz gsuecht hei. Chuum ufem freie Fäld usse, ghöre si hinder sech im Stedtli Alarm schla. Irged amenen Ort het me ghöre schieße, und du sy Rüter cho z’ sprängen und hei brüelet, es syge Husaren im Azug, wo der Armee wellen i Rügge falle. Jitz isch e fürchterlechi Konfusion usbroche. Alles, was mit Fuehrwärk uf der Straß gsi isch, het agfangen uf d’ Roß losschla und hüschtere, für ga Varades yne z’ cho. Anderi sy vo der Straß ab i d’ Fälder use gloffen und hei schnuerstracks wieder a d’ Loire zrück welle. Wieder anderi sy ratlos blybe stah und hei usgluegt, ob niemer well Ornig schaffe. Da und dert hei sech aber doch chlyneri Truppe formiert und sy i der Richtung vormarschiert, wo me het ghört schieße. Da sy di beide Schwyzer uf ne merkwürdigi Cavalcade gstoße. E Chnächt het es Roß am Zügel gfüehrt, und uf däm 191 isch es Buebli mit mene sunneglänzige Chruslechopf gsässe, gwüß nid elter als sibni. Das het e Chindertrummlen umghänkt gha, druuf gschlage, was gisch, was hesch, und derzue mit sym dünne Stimmli de Soldate zuegrüeft: «Victoire! Victoire! — Soldats, battez-vous bien pour bon Dieu et le roi!» Di strube Manne z’ ringsetum hei glachet; aber derby syne di lutere Tränen über d’ Backen ab gloffe. Si hei zu däm Chind und zu syr Muetter, wo näben ihm här gritten isch, ufgluegt, wie wenns Ängel vom Himmel wäre. Mit mene lute Schlachtruef sy si i chrisdicke Schaare däm chlyne Held nachemarschiert. Si hei ne gkennt und schier wie ne Heilige verehrt. S’ isch der Suhn gsi vom General Bonchamps, wo me währed der Nacht tot über d’ Loire bracht und hienache begrabe het, damit er nid i Findeshänd falli. Weder sy Frou, no ihri Chinder, hei’s i däm Momänt gwüßt, will me se mit dem erschte Schiff übere Fluß vorusgschickt het.

		Sobald di Truppe nes paar hundert Schritt sy vorgrückt gsi, het ds Schießen ufghört, und d’ Ufregung hinder der Front het nahgla.

		Es het scho gnachtet, wo du ändlech di beide Schwyzer zu de Schildwache vorem Versteck vo ihrem General cho sy. Tief imene Wald, i der Hütte vo mene Cholemandli hei si ne gha, und syni Adjutante hei juscht vor der Türe berate, ob si nid wieder mit ihm i ds Stedtli zrück welle, will me hie o gar so nüt het chönnen uftrybe, für dem Verwundete z’ hälfe. Er isch i mene 192 fieberige Schlaf gläge, uf nere Strouburdi, und sy heldehafti Frou het zu syne Höupte der Rosechranz bättet. Ihrne wachsamen Ohren isch aber nid etgange, daß Schritte zum Huus cho sy, und si isch cho luege, was es gäbi. Jitz het nere der Chäller brichtet, sy Kamerad da sygi Offizier gsi bi der Schwyzergarde. Das het se du mächtig interessiert. Si het se gheissen i d’ Hütten ynecho und du der Abram afah usfrage, wie-n-er im Ougschte vorem Jahr heigi chönnen ertrünne. Und jitz het der Lütenant nere nid nume churz und bündig sy Flucht erzellt, er het nere sys Härz gläärt. Fascht es Jahr lang het er kei Möntsch meh gseh, däm er ganz hätti chönne troue, und drum isch es ihm e wahri Wohltat gsi, ändlech einisch frei und offe dörfe z’ rede. Är syg eine vo den erschte gsi, wo mit dem Pariser Pöbel Händel übercho heige, het er brichtet, und drum syg er afangs Ougschte mit der glychen Abteilung, wo der Chäller und syni Lüt derby gsi syge, i d’ Normandie gschickt worde. So syge si du der Schlächterei vom zächeten Ougschten ertrunne; aber grad das syg ihm ds Ergschte gsi, wo-n-ihm heigi chönne passiere.

		Ja, het der Chäller gseit, si heigen alli gmeint, der Abram well sech no hindersinne; si heigen ihm lang nid trouet und gförchtet er tüej sech de no nes Leid a, bsunders, wo-n-er nid mit ihnen i d’Vendée welle heig.

		D’ Marquise het ne gfragt, ob er öppe probiert heig i d’ Schwyz z’ flieh.

		193 Das hätt’ er nid über sech bracht, het er g’antwortet, er hätti sech ja daheim niene dörfe zeige. Und derzue wär er chuum läbig über d’ Gränze cho. Lang heig er sech bsunne, was er söll. Aber wo-n-er du vernoh heigi, daß si i der Vendée ärnscht mache, da heigs ne doch du nümme bha. Er heig eifach müesse cho, und jitz gang er nid ehnder hei, als bis er dem Tod glych tief i d’ Ouge gluegt heigi, wie syni Kameraden i de Tuileries.

		D’ Marquise het dem Abram d’ Hand gä und dem Chäller gseit, er söll ihm en Abteilung vo syr Kompagnie avertroue. Si well de im Chriegsrat scho derfür sorge, daß er i aller Form zum Offizier ernennt wärdi.

		Der General het gstöhnet, d’ Ougen ufgschlagen und sech gstreckt und dräiht. Me het ihm z’ trinke gä und ne-n-us sym elände Strouhuufe chly besser zwägbettet. Sobald er wieder still worden isch, fragt d’ Marquise der Abram, ob er no keis sacré-coeur heigi. Das müeß er doch a syr Bruscht trage, wenn er vor schwache Stunde well sicher sy. Si heig ihm da eis, wo no der Bischof vo Agra gsägnet heigi. Und gäb er numen öppis druuf g’antwortet het, nischtet si das linigen Ehrezeichen und Amulett us ihrem Reisbündtel vüren und derzue grad Faden und Nadle.

		Der Lütenant nimmt das Plätzli mit dem bluetrot ufgmalete Härz und Chrüz und schrybt mit mene Silberstift, wo-n-er by sech treit het, öppis uf di lätzi Syte. D’ Marquise nimmt ihms us der Hand und seit, er söll d’ Chutten abzieh, damit si-n-ihms chönn ufnähje. 194 Bi däm miserable Flackerliecht vo mene Chienspahn isch es nid liecht gsi yz’fädne; aber di chriegsgwaneti Frou het das schier blinzlige chönne. Wo si parat isch, gseht si, daß er sys Chleid no nid het abzoge gha. Warum, het si grad errate. Er bruuchi sech nid z’ geniere, seit si, i der Vendéer-Armee findi me nid mängs ganzes Hemli; aber das heig nüt z’ säge. Wo me sys Bluet für Thron und Altar dragäbi, chöms nid druuf a, über was es fließi.

		Jitz het er nid wyter Komplimänt gmacht. Bevor si ds Amulett ufnäiht, luegt si, was er hindedruuf gschribe het. «Madeleine Herbort» list si. Um ihri fyne Läfzgen umen isch es Lachen und i ihrnen Ougen e fründleche Gwunder. Aber si seit nüt.

		Mit mene ganz eigete Gfüehl het der Abram das Zeichen uf syr Bruscht gseh. «Vor schwache Stunde..!» het er sech gseit. «So sygs de!» Zu der Marquise seit er, es wärd’ ihm nid schwär falle, sy Ma z’ stelle. Under däm Volk chönni me ja gar nid anders. Das chömi nume dahär, het sie-n-ihm g’antwortet, daß si obem Wunsch ihrem Chünig z’ diene Huus und Hof und alles dra gä und vergässe heige. Sobald e Möntsch nütmeh heig, wo-n-ihm ds Härz chönnti spalte, faj er a Wunder verrichte.

		Der General het mit zuenen Ouge glost. Jitz seit er: Är erläbi’s nümme, aber di andere da wärde’s gseh, d’ Längizyti na ihrem Hab und Guet änet der Loire wärdi de Vendéer ds Gnick bräche.

		195 Underdesse hei si vorussen alles zwäggmacht, für der General i ds Stedtli zrückz’bringe.

		Ganz hübscheli isch alles use düüßelet. Mit nere Chienfackle het öpper düre Wald zündtet, und di beide Schwyzer sy mit schußfertige Gwehr voruus gschliche, währed me der Verwundet sorgsam über Wurzlen und Grebe treit het. Wo si vore Wald usechöme, het men am anderen Ufer vo der Loire ei Röti a der andere gseh. Dert äne hei si im Name vo der Möntschlechkeit d’ Heimet vo de Vertribene verwüeschtet. Dä Anblick het allne schuderhaft wehta, und si sy verschmejet blybe stah. D’ Marquise het über d’ Tragbähre vo ihrem Ma wäg uf di nächschti Füürsüüle zeigt und zu eim vo de Begleiter gseit: «C’est votre château, monsieur.»

		«Je le vois. — N’importe» het dä g’antwortet und mit aller Chraft i di stilli Stärnenacht use grüeft: «Vive le roi!»

		«Vive le roi!» het ds Echo vom schwarze Waldsoum umegä. 196





IX.




		Uf der Abedsyte vom Schloß Wildestei im Aargau hei d’ Lila blüejt, und der Guldräge het syni gäle Trüble derzwüsche ghänkt. Der Füürbusch het vor de wyße Muure brönnt und underem Garte bis i ds Aarefäld abe het d’ Öpfelbluescht Mejen über Mejen ufgstellt. Ja, so wyt me ds Land ab gseh het, sy d’ Aare mit ihrne silberige Glunggen und ds stoubwyße Band vo der Poschtstraß nume so dür Blueschtmeje gschloffe. Dert ussen isch d’ Sunne no höch am guldige Himmel gstande. Aber uf der ganze Blueschtherrlechkeit und i de Fänschter vom Schloß het alli Bott der Widerschyn vo Blitze gflimmeret, wo wyt änefür der wyßglänzige Feschti Länzburg dür ne schwarzi Wätterwulken überem Luzärnbiet gschosse sy, und albeneinisch het me’s ganz dumpf ghöre donnere.

		I däm wüehlige, duftige Chranz, wo ds ganze Schloß umarmet het, isch — wieder ganz d’ Haselmuus vo ehmale — ds Madeleine Herbort umenandere gfahre. Was hets dert z’ tüe gha? Nu, was öppen e jungi Landvogtstochter ds sältmal z’ tüe gha het: i di schöni Landschaft passen und öppis dervo i ds 197 Huus und under d’ Lüt trage. Aber i so mene wältverlorenen Egge? — Ja nu, lat der lieb Gott nid a den einsamschten Orte grad di schönschte Blueme wachse? — Die chömen o nid zu de Möntsche, me mueß se ga reiche. Ds Madeleine het sech i d’ Stilli vo däm Burgläbe scho lang ergä gha. Was isch ihm Märchlige no gsi, sitdäm me z’ ringsetum e Schejelihaag ufgstellt het vo luter «es schickt sech nid»? Z’ Bärn inne het sech di jungi Wält amüsiert, und mänge schöne Cavalier hätti d’ Händ usgstreckt, für d’ Haselmuus z’ fah. Aber e Brut isch e Brut, und d’ Cherubim mit dem gschliffne Schwärt hei ds Paradies chuum besser chönne hüete, als di stränge Begriffe vom Herr Heimlecher dä Brutstand. Das isch aber uf d’ Längi allnezsäme verleidet, und will der Herr Ryhiner o afange chly gnue gha het vo sym Heimlecheramt, het er bi der nächschten Amtsbsatzig e Landvogtei gheuschen und ds Los für Schänkebärg zoge. Der Amtssitz isch z’ Wildestei gsi, und dert het sechs la läbe. Was Märchlige dem Madeleine gsi isch mit syne Fischreiglen a der Aare, mit de Hasen und Füchs am Bort, mit dem Lächehuus und syne Ställe, das hets hie o gfunde. Ds Herr Ryhiners hei ihres Pflegchind o nid apartig bruuche z’ hüete. Hienache der Aaren isch wyt und breit nüt Gfährlechs vo junge Herren umewäg gsi. Und was alli drü bsunders hei gwüßt z’ schetze: kei Möntsch het dert unde gfragt: «Heit dr no geng keini Nouvelles vo Paris?» Di Herre von Effinger 198 z’ Wildegg äne hei Bscheid gwüßt und nie gfragt. Und di bräschthafte Gwundernase, wo ga Schinznach und Bade gfahre sy, het me vo de Stubefänschter us o änet dem Wasser gseh vorby gutschiere.

		D’ Wintere frylech, ja die sy längwylig gsi — o du liebi Zyt! Aber sobald der Früehlig i ds Land grückt isch, het me di länge trüebe Wuchen im Schwick vergässe.

		Ds Madeleine isch juscht mit menen Arvel Lila vo der Terrassen uf der Abedsyten i Burghof und het se dert am achteggige große Brunne wellen i d’ Vase verteile, für e chly Früehlig i d’ Stuben ufez’bringe, da rüeft ihm ds Lisetti, wo dert usse g’gartnet het, nache: «Jumpfer Madleni, es chunt e rote Rüter der Bärg uf.»

		Ds Härz het ihm schier welle blybe stah, wo-n-es das ghört het. Es het di ganzi Bluemeherrlechkeit nume so ufe Brunnerand gworfen und sech nidemal Zyt gnoh, d’ Schärbe vo däm Vasen ufz’läse, wo’s derby abegschlage het. Ohni dernah umez’luege, isch es uf d’ Terrassen use gschosse. «Wo, wo?»

		«Er isch jitz grad i de Böume. Wartet nume, er chunt de dert bi den üssere Hüser wieder vüre.»

		«Ah, no so wyt?»

		Chuum isch der rot Wafferock wieder zum Vorschyn cho, isch ds Madeleine wie vom Ärdbode verschwunde gsi.

		Jitz sy doch d’ Muure vo Wildestei dick, d’ Türen ehnder rar, und wenn me vo de Terrasse, wo usse dranne chläbe, i di landvögtlechi Bhusig yne wott, 199 so mueß men ufem chürzischte Wäg no um vier Eggen ume. Nütdeschtminder het na drei Minute vo der Sattelchammeren änet dem Hof bis i d’ Chuchi vüren alles gwüßt, daß e rote Rüter der Bärg uf chömi. Und vom Gutschner bis zur Frou Landvögti, wo uf der Schnäggestäge vor Emotion het müessen absitze, het es jedes a dä Tag dänkt, wo der Herr Abraham Saager wie-n-e junge Halbgott mit silberige Brandebourgs dem Chrummholz nah ga Märchligen isch cho z’ galöpple.

		Der Herr Landvogt het es Glöuf ghört i de Gäng und isch us sym Arbeitscabinet abecho. «Um ds Himmelswille, was gits?» fragt er, wo-n-er sy besseri Hälfti z’mitts uf der Stäge gseht am Bode sitze. Mit beidne Hände het si ds Härz zwüsche de Rüppi hinderedrückt. «Der... der... Hämi!»

		«Wo?»

		D’ Frou Landvögti zeigt irgedwohi. So uf nere Schnäggestäge, weiß me ja nie, wo Morgen und Abe sy, gschwyge de Holderbank und Auestei. Derzue het si sech mit der Überlegung müessen abfinde, daß ihri Sparz no nid nache sygen und d’ Frou Saager einisch gseit heigi, ihri Herre heige nere so nüt uf mene Schaffüüschtli, wo si doch juscht eis i der Beizi... «nei öppis eso! — Grad hütt am allerwenigschte hätt’ i dänkt, daß er chönnti umecho.»

		Me het müesse platzmache, vowägen es sy Schritten und Mannsstimmen obenabe cho. Der Landvogteischryber 200 mit dem Venner Balger, wo sit vorgeschter da gsi isch, uf neren Inschpäktionsreis mit Übungen im Wurschtryte.

		Underdesse het ds Madeleine sym Übernamen alli Ehr ata. So gleitig isch es no nie di halsbrächerische Stäge vom große Turm ufegchlätteret. Dert hätti me’s sicher nid gsuecht, und es hätti so schön chönnen us de Schießscharten i Hof abe glüüßle. Aber erscht, wo-n-es ufen oberschte Bode chunt, gsehts, daß im Dach alles voll Wäschpinäschter hanget. Also, husch, wieder abe. Jitz chunt ihm z’ Sinn, daß ja uf der Bärgsyten uralti Yrichtunge zum Useluegen und Enfiliere vom Schloßgrabe sy. Da isch im Egge gäge Välten use so-n-es Erkerli ghanget, wie-n-en agchleibbete Cheigel, wo vor Zyte d’ Schildwache di ganzi Nord- und Oschtflanque hei chönnen überluege, aber o grad wie gmacht für gwunderigi Burgtöchtere. Aber o je! So hundert Jahr Fride tüe mängs ändere. Da sy jitze mächtigi Cheschteneböum gstande, über und über voll wyßi Bluemecherze. Und scho het me der Huefschlag uf der Straß unde ghört. Ds Madeleine het dür ne Lücke nume d’ Bei vom Roß z’ gseh übercho und grad no der Fueß vom Rüter mit Bügel und Sporre. Jitz kennt ja frylech es Meitschi sy Schatz o scho am Absatz oder Fueßspitz ume; aber füf Jahr lang het’s halt doch scho dennzumal es paar Stifel nid gha.

		Also wyter! Ds Stägli ab uf däm Türmli i länge Wehrgang vo der Oschtfront, währed dusse, trapp trapp 201 trapp der Rüter e Bitz wyt änenabe müesse het, für de uf der Morgesyten ufem breite Torwäg dür di mächtigi Allee ufez’cho. Mit geng strängerem Härzchlopfen isch d’ Haselmuus i der landvögtleche Wöschhänki hinder de Lilache düre g’gümperlet bis es inwändig über ds große Tor cho isch. Dert isch wieder so-n-e Chropf ussen a der Muure gsi mit Löcher im Bode, für Päch oder sünscht öppis grüslechs uf d’ Höupter vo de Belagerer abez’la. Hütt’ isch nüt derdürab als ds Madeleines Gwunder. Jitz het äs o d’ Händ uf ds Härz drückt. Es Roß, Stifel, wyßi Hose, e rote Rock mit schwarze Revers, silberigi Epaulettes und... der Xandi! Bi mene Haar wär’ e Freudegöiß dür d’ Wehrlöcher ab gfahre.

		Er springt ab und pung — pung plötscht der mächtig Ring a ds Tor. Me ghört riglen und raßlen und gyre. Di chlyni Porte geit afangen uf, und usem sunnige Hof und Torgwölb springt e breite Schyn i Schloßschatten use, grad ufe rote Rock. Aber wär isch jitz ächt am meischte verwunderet gsi, dä dussen oder dä dinne? Underem Tor steit im glahrige Liecht d’ Silhouette vom Venner Balger und dernäbe der Landvogteischryber. Si hei juscht über Land welle.

		Mit stächigen Öugleni het der Herr Venner dä schön Offizier agluegt und i sym kantige Revisoreschädel nachegrüblet, wo-n-er däm scho chönnti begägnet sy. Undereinisch chunt’s ihm. «Aha, soso hmhm. Der tuusigsapperlott! Das isch ja der Herr Wagner, oder nid?»

		202 «Prezis, Herr Venner.» Der Xandi seit das mit Usicherheit. Heiß isch ihm der Chlupf düre Lyb gschosse: I bi doch nid öppe lätz brichtet und dä da Landvogt vo Schänkebärg statt dem alte Ryhiner!

		«Soso, Dir heit du schynts anderi Ambitionen ergriffe?»

		«Ja, aber säget mer, der Herr Ryhiner isch doch hie?»

		«Ja frylech, er isch dobe. Mer hei ne vori gseh.»

		Underdesse hei di indignierte Blicke vom Herr Gabriel d’ Chneu vo syr Frou sowyt gsterkt gha, daß si ds Kommando vom innere Dienscht wieder het chönnen ufnäh.

		«Wo isch ds Meitschi?» fragt er zur Äßstubetüren y. Dert hei bereits Gschirr und Services tschäderet und gchlingelet.

		Ds Meitschi? — Ja, a das het me vor luter Ufregung gar nid dänkt, und jitz chunt der Frou Landvögti erscht z’ Sinn, daß es i sym défraichierte Bovelfähnli g’gartnet het und daß me’s no hätti sölle schicke, sech echly ga z’wägmache. Alles, was a Dienerschaft dä Ougeblick no isch gsi ufz’trybe, het men uf ds Madeleines Piste ta. Und währed d’ Tante Rosinen na mene flüchtige Blick dür nes Gangfänschter i ds Huus yne rüeft: «Er isch ja scho im Hof,» flüge di dienschtbare Geischter us beidne Toren und rüefen i geng wytere Bögen um ds Schloß ume: «Jumpfer Madleni! 203 Jumpfer Madleni!» Zu allem Überfluß isch ds Thale-Bäbi, es läbigs Jäthouli, no ne Blick i Brunnetrog ga tue, will es d’ Jumpfer Herbort z’letscht no dert gseh het.

		Däm allem het ds Madeleine dür ds Härzloch vo mene Felladen i der Wöschhänki zuegluegt.

		D’ Frou Landvögti het natürlech nid chönne warte, bis me di Verlorni, wo mängisch bis a d’ Aaren aben oder wyt der Bärg uf ihrne Liebhabereie nachegstrichen isch, ybringt. Si befiehlt der Junker Offizier i Saal z’ füehren und dem Herr Landvogt z’ mälde, er sygi dert. Derwyle het si no gschwind vor ihre Spiegel welle springe.

		Mit zitterige Hände het si a ihrer Coiffüre gniffelet und vor Ungeduld derzue gstampfet und sech ds ganze Glück repetiert, wie-n-es jitz ändlech na so mene längen Alouf glanzvoll uf ihres Huus müeß gumpe. Si het vor Tätigkeit gwalpelet, wie-n-es Heufueder, wo si i Saal überen isch. Ds Gsicht vo ihrem Ma, wo gäge d’ Türe luegt, achtet si gar nid. Si gseht nume der füürrot Rüggen und di soignierti pudereti Coiffüre vom Offizier. Dä ghört d’ Türe gah, springt uf und — isch halt der Xandi Wagner.

		Es isch scho chly stotzig gsi für ne Frou i ihrem Alter. Si het sech a öppisem müesse ha und erwütscht i ihrem Chlupf ds Lütiband, wo grad näbe der Türe hanget. Es het ds Glöggli däne, vor der Meitlistube, grad a d’ Dili ufegschlage.

		204 «Potz Tüüner hingere!» het ds Chöchi gseit, «es pressiert mit Schyn. — Lisetti, Lisetti! Ghörsch nid, wie nötlig si tuet?»

		Ds Lisetti, wo sy Nase no vor der Frou Landvögti zum Fänschter usgstreckt und nachhär der Gascht i Saal gfüehrt het, isch druuf gfasset gsi, d’ Frou Ryhiner müesse ga hälfen ufz’ha. Stattdäm findt es se vor der Tür ussen im Vestibüle. «Si sölle d’ Jumpfer Madeleine nid wyter sueche. Gang, spring! Säg ne’s!» het si befohle.

		Mit merkwürdig offenem Verstand isch ds Chammermeitli uf d’ Intentione vo syr Herri ygange: «Aber, we’ si von ihm sälber heichunt, söll me’re de säge, es syg der lätz?»

		Der Herr Lütenant het das dinne besser ghört als d’ Frou Landvögti. Syni Ohre sy uf alles gspitzt gsi, was no het sölle zur Tür ynecho, währed d’ Tante Rosine schier der Chopf verlore gha het.

		«Wenn si heichunt, so rüef de z’erscht mir, hesch ghört?»

		«’s söll nid fähle, Frou Landvögti.»

		Der Herr Ryhiner hätti nid müesse scho meh als dryßig Jahr Staatsdienscht hinder sech ha, wenn di Sürprise ne hätti sötten usem Hüsi bringe. Mit der ganze Liebeswürdigkeit vo menen alte Gentilhomme, wo, scho z’ lang näbenusse, chly Längizyti na Lüt und Gsellscheft gspürt, het er di unerwarteti Visiten epfange. Si sy scho tief im Gspräch über d’ Schicksal vom 205 Regimänt vo Wattewyl gsi, und sogar d’ Frou Landvögti het underem Bann vo ds Herr Ryhiners Blicke sech sowyt wieder binenandere gha, daß si het chönne säge: «Es isch gar fründlech von Ech, daß Dir der Wäg hiedüre nähmet. Sünsch fahrt geng alles dert äne vor üser Nase düre, und mer hei nüt dervo.»

		Nachhär frylech het si nümme gar viel zur Underhaltung bytreit. Di armi Hutten isch i menen arge Thäber gsi. Geng und geng wieder het si über ihri Frivolité-Arbeit ewäg der Xander agluegt und müesse stuune, was di paar Jahr Dienscht us däm Bäremani gmacht heige. Nah-ti-nah sy nere d’ Ougen agloffe, und si isch ufem Punkt gsi sech ga z’ verstecke, wo d’ Türen ufgeit und ds Madeleine ynechunt. I mene ganz eifache wyße Röckli und nere heitergrüene Gstalt isch es da gstande, mit mene subere wyße Fichu Marie Antoinette. Das het men aber chuum gseh ob der Riesebuschle vo Lila, wo-n-es im Arm treit het. Und ganz wie albe, es Hälsli zum Drybyßen und ds Näsi i der Luft, und di hällbruunen Ougen und di guldige Haar!

		Me het emel o müesse luege, wo der Herr Lütenant dem Madeleine sys Komplimänt und Baisemain gmacht het. Und du sy si da so näbenand gsässe, wie wenns geng eso gsi wär, und hei sech glücksälig agluegt, und doch...

		Es het allne Vieri fascht ds Härz verrisse, so daß me sech vor jedem Stocke vom Gspräch völlig gförchtet 206 het. Der Herr Landvogt hets nid derzue la cho. Gschickt het er d’ Conversation mit Fragen und Exkursen im Fluß bhalte. D’ Frou Landvögti hingäge het eifach nümme chönne. Di Andere hei gmeint, si gangi wägem Zabetrinke ga Ordres gä; aber si isch weder i d’ Äßstube, no i d’ Chuchi. I ihri eigeti Stuben isch si gange, a ds offene Fänschter ga sitzen und ga briegge.

		Wo’s nere du wieder glugget het, isch si mit Yfer hinder ihri Huusfrouepflichte, und der «Lätz» het nüt drüber gha z’ chlage, daß men öppen a Spys und Trank d’ Ettüüschung hätti la merke.

		Si hei ne-n-underdesse gfragt gha, was er vor heigi. Und wo-n-er brichtet het, er sygi eigetlech ufem Wäg ga Wildegg, für bim Vatter vo sym Fründ Effinger ga Landwirtschaft z’ lehre, het der Herr Landvogt uf de Stockzände glachet. Er sygi z’ spät für dert übere, will zwüschen Aarau und Brugg nienen e Brügg über d’ Aare füehri. No so gärn het er ds Nachtquartier im Schloß agnoh. Und du het me zsäme ne heimeligen Abe passiert. Was het me sech nid alles gha z’ erzelle. Meh als einisch het der Xandi brichtet, er syg i däm Piemont unde trotz allem Schönen und Interessante doch mängisch druff und dranne gsi z’ desertiere vor Heiweh. Wenn er nid sech vor sym Vatter gschämt hätti vor der Zyt umez’cho, so hätt’ ers gwüß gmacht. Na was er bsunderbar Längizyti gha heig, het me ne nid bruuche z’ frage. Me het nüt derglyche ta, und wo der Xandi nam füfte Glas Guldwändler 207 meint, er müessi no dütlecher rede, het der Herr Ryhiner gseit, är hülfi jitz i d’ Fädere desertiere.

		Das het me du o gmacht. Aber ussert dem Xandi mit syr gsunde Reismüedigkeit und syr Guldwändlerglunggen im Mage het niemer bsunderbar guet gschlafe. Si hei sech ygredt, es sygi vom Wätterlüüchte, wo alli Ougeblick bis z’ hinderscht i d’ Stube zündtet het. Di gueti Tante Rosine het geng und geng wieder das schöne Paar gseh, wie si nächti da binenandere gsässe sy, und de albe wieder a di trüebe Tagen und Wuche vom Summer und Herbscht anno zwöienünzgi müesse dänke. O bhüet’is, ihre sy dennzumal d’ Ougen ufgange. Si het nume nüt derglyche ta, für dem Madeleine ds Härz nid no schwärer z’ mache. Keim Möntsch het si dörfe säge, was si eigetlech vo der Sach dänkt und was si afange bald hätti möge wünsche, am allerwenigschten ihrem Ma, wo ne Ladstäcken i sym Gnick gha het und das nid numen i Staatsgschäfte.

		Am Morge, so um di drü ume, het der Xander öppis ghöre chlepfe. En Ougeblick isch sy Stube tagheiter gsi, so daß er z’ Vollem erwachet isch. Jitz het er gmerkt, daß es schwärs Gwitter usbricht. Es het d’ Felläden uf und zue gschletzt, d’ Wätterfahne hei g’gyret, und um ds Schloß ume hets gchutet und ghüület wie ds wild Heer. O was isch das für nes herrlechs Gfüehl gsi, bi däm Wätter hinder de dicke Muure vo nere trotzigen alte Burg, under eim Dach — Xandi, ghörsch? — under eim Dach mit der Haselmuus. —

		208 Na so etsetzlich viel Längizyti! Ja, es isch sech scho derwärt gsi, das usz’halte.

		Im Dachboden ob ds Xandi’s Stube hets grumplet und pfiffen und gstöhnet zum Fürchte, und d’ Tapete het nume so gflimmeret vo de Blitze. Aber das alles isch ja bloß gsi, für ihm der Ougeblick no säliger z’ mache. Er isch ufgstanden und a ds Fänschter ga luege. Wie-n-es Meer hets da unden im Wald zwüschem Schloßbärg und der Aare gruuschet und gchroset. Und bi jedem Schyn het ds silberige Loub vo de Wyden ufglüüchtet wie-n-es Heer vo verfolgete Geischter, und derzwüsche hei, wie Fänschter us der Underwält, Gießen und Glungge gflammet. D’ Luft isch obe voll Schwäfelgruch gsi, und vo unde hets na nassem Härd, Lila, Geißblatt und Stärneblueme gschmöckt. Der Xandi het sech ganz uf di breiti Fänschtersimse gleit, bis ihm der Rägen uf sy heiße Chopf gfallen isch. Wenn er nume Fäcke gha hätti! Was wäri das für nes Flüge gsi, i däm Ufruehr vo Himmel und Ärde! Grad, was me möchti, wenn me nümme Platz het im Härz für alles, was me gspürt und sinnet.

		Aber ds Mächtigschten i däm Schouspil isch halt doch d’ Burg Wildegg gsi, wo grediübere still und schwarz uf ihrem Bärgrügge gsässen isch, wie-n-en Uhu uf mene Fündling, und wenn albe der Himmel ufgflammet het, hei d’ Ouge vo däm Riesevogel im Widerschyn blinzlet. Eifach gruusig. Ihm hei si zueblinzlet. Er het wohl gwüßt, daß dert äne, hinder dene Fänschter der 209 chalt Verstand wohnt, wo seit: «Bsinn di, was d’ machsch. Es het dir no niemer gseit, er sygi tot.»

		Wo der ergscht Ufruehr isch vorby gsi, isch der Himmel überem Cheschtebärg e chly bleicher worde. Me het nah-ti-nah Wald und Bärg, Straß und Fluß chönnen underscheide. E glychmäßige Räge het gruuschet. Da het sech der Xandi wieder i di dumpfi Stube zrückzoge, isch uf ds Bett glägen und sälig ygschlafe.

		Nam Déjeunieren het der Herr Landvogt sym junge Gascht la sattlen und ihm allerhand Grüeß ga Wildegg uftreit. Er söll vom gueten Ougeblick profitiere, het er ihm grate, es sygi geng no topp und me wüssi nid, wenn wieder e Strubhuußete chömi. Es isch guet gsi, het er das vom Wätter no gseit, sünsch hätti der Xandi nid begriffe, wie das vom «gueten Ougeblick» z’ verstah sygi.

		Vergäbe het er mit syne hungerigen Ouge d’ Hoffänschter abgsuecht. Es isch niene kei blunde Heuel zum Vorschyn cho. D’ Torflügel sy hindena offegstande. D’ Nachtgeischter hei dem rote Rüter allerhand Blüemli ufe nasse Wäg gstreut gha, und d’ Tropfe, wo vo de breite Cheschtenefächer uf ihn gfalle sy, hei im Silberglanz di suber putzten Uniformchnöpf no möge. Uf der Höchi ob Välte het er no einisch zrückgluegt, öb nid doch villicht a menen Ort ihm es Tüechli winki. Aber nume di breite Dachfirschte hei über di mächtig ufbouete Boumchrone mögen übereluege.

		So wäri du di Visite ganz nam Sinn vom Herr 210 Landvogt abgloffe. Wenn me nume nid so erschröcklech viel Zyt gha hätti zum Nachedänke! Der Herr Ryhiner zwar hets no gäbig gha, emel hütt. Chuum isch der Rüter zum Tor us gsi, het der Herr Balger wieder öppis gha z’ frage, und willfähriger als sünsch isch der Herr Landvogt mit ihm i der ganze Gäged umenandere gfahre. No nie, sitdäm si z’ Wildestei gsi sy, hets d’ Frou Rosine dunkt, sygi ihre Ma so guet zum Loufen ufgleit gsi, no nie so unexakt zu de Mahlzyten und nie so pressiert zum Wiederfurtspringe. Und het si ne z’ nacht wellen i ds Gspräch zieh, so het er allimal scho gschlafe wie-n-e junge.

		Ne zytlang isch das eso gange. Aber no baldeinisch het du das Pressant-Tue der Herr Gabriel doch afah längwyle, und er het öppis anders, kommöders ersunne: mutze Bscheid gä und preokkupiert sy. Öppe grad viel gmüetlecher isch dermit ds Familieläben nid worde. O das isch ihm verleidet; aber bi Lyb und Stärbe het no niemer sölle merke, daß sy grundsätzlechi Strängi am Murbe sygi.

		Z’erscht het d’ Frou Ryhiner würklech gmeint, ihres Mandli sygi am Versteinere. Na-ti-nah hingägen isch si doch du drüber cho, daß ne ds Schicksal vom Madeleine nachegnoh het, und völligi Gwüßheit het si übercho, wo-n-er ei Morgen elteri Zytungen erläse, lang öppis drinne gsuecht und ändlech bim Wiederzsämelege gseit het: «Es dunkt mi würklech, me wüßti ’s jitze, wenn no öppis z’ hoffe wäri. Jitz isch es de 211 scho bald zwöi Jahr, daß si der Robespierre, dä Uflat, gchöpft hei.»

		«Was wüßti me?» fragt d’ Frou Rosinen und leit ihri Arbeit uf d’ Schoß.

		«O nüt.»

		Si het wohl gwüßt was, und i ihrer verhänkte Seel hets afah tage. No am glyche Vormittag isch vo Aarau Bscheid cho, d’ Frou de Chateauvieux sygi mit ihrem Ma uf der Reis ga Bade, si chömen über Wildestei. «Eh, Gott Lob und Dank!» hets gheisse. «Ändlech wieder einisch öpper, wo öppis chönnti wüsse.»

		Dasmal sy du d’ Sparz nache gsi, und Fisch het men im Trog gha und sünsch allerhand äßbari Sache, so daß me z’ morndrisch nid di chlynschti Muggen im Fernrohr gha het bim Usluegen uf d’ Aarauerstraß. Ändlech het me ds Roßgschäll i de Böume ghört, und bald druuf der Wagen im rüejige Poschttrab gseh cho z’ rößle.

		Dä arm Herr Maréchal-de-Camp het grüslech gleidet gha, sitdäm ne d’ Frou Rosine zum letschtemal gseh het. Es isch emel o-n-es Borz gsi d’ Schnäggestägen uf, und gchychet het er, daß Gott erbarm’! Und si wär’ jitz o nümmen über d’ Wuehre g’gumpet. Derfür het si deschtmeh gwüßt z’ brichte. So viel anenanderen isch z’ Wildestei sit mängem Jahr nümme gseit worde. Natürlech sy si ds sältmal, wo si vo Nyon abgreiset sy, z’ spät cho zu allem. D’ Regimänter sy meh oder minder usem Lym gsi, und gäb was me no umenandere 212 gfahren isch, für mit de Lüte z’ reden und wieder öppis zsäme z’ bringe, z’ gueterletscht het einen uf de Chneue danket, wenns ihm graten isch, irged i mene Versteck der Chopf ufem Hals z’ bhalte.

		«Ja ja,» het d’ Maréchale gseit, wo si bim Sparzässe dem Madeleine zuegluegt het, «schad isch es halt doch, daß mer so spät uf d’ Wält cho sy, gäll? Aber verloren isch nie, was men a gueti Maniere gwändet het. — Es wird ja jitz wohl bald überstande sy.»

		Jitz fragt d’ Frou Rosine der Herr Maréchal, öb er no a ne Müglechkeit gloubi, daß der jung Saager mit dem Läbe dervo cho sygi.

		Dä het großi verwundereti Ouge gmacht, und sy Frou het ihm d’ Antwort vorewäg gnoh, so daß er rüejig sy Sparzstängel het chönne fertig absugge.

		«Es isch grad no jitz alles müglech,» het si gseit. «Dir gloubet nid, wohi überall sech di arme Schwyzer verschloffe hei, wo dem Massacre ertrunne sy.»

		«Mi dunkts nume kurios,» meint d’ Frou Landvögti, «daß alli di Recherches, wo me gmacht het, zu nüt gfüehrt hei. Entweder läbt er halt doch nümme, oder me het is gueti Wort gä und nüt gmacht.»

		«Das isch villicht zu sym Vorteil gsi,» seit d’ Maréchale. — Derby luegt si i eim furt, was ds Madeleine für nes Gsicht derzue machi —. «Wie mängisch hei unüberleiti Recherches so ne-n-arme Gügger grad juscht a ds Mässer gliferet! — Wüsset dr, was i gloube: Der Hämi isch bi dene gsi, wo me vorem 213 zächeten Ougschten i d’ Normandie gschickt het, und vo dert isch er villicht nach Ängiland oder am Änd i d’ Vendée. Verbürge wett i frylech nüt; aber i ha geng gärn ds Bessere gloubt. Wenn’s ech rächt isch, will i jitz de no einisch ga Paris schrybe.»

		«Ja, aber...»

		«Löit mi nume mache, i ha scho Sorg.»

		Me het du no viel vo Possibilitäte gredt und isch nah-ti-nah wieder uf d’ Politik und di böse Zyte cho, und di beide Herre sy eis gsi i der Vermuetung, daß me d’ Revolution o i der Schwyz no wärdi z’ gspüren übercho, es fragi sech nume wie.

		Bim Café, wo me hütt trotz dem schöne Wätter im Sääli het müesse näh, für dem Herr Maréchal d’ Stäge z’ erspare, het du d’ Madame de Chateauvieux betüüret, si heige gwüß der Détour über Wildestei nume par amitié gmacht, aber wenn me doch jitz einisch hie sygi, so möcht’ si grad profitiere vo der Occasion. Ob es ächt nid z’ mache wäri, daß ds Herr Ryhiners ihne würde Märchlige verlyche füre Räschte vo der Zyt, wo si no z’ Wildestei syge. Si heige z’ Bärn niene nüt gfunde, wo ne würdi passe.

		Jitz hets würklech d’ Tante Rosine wunder gnoh, was ihre Landvogt wärdi, säge, ob er geng no hinderheltig blybi und wie allnen andere, wo gärn ga Märchlige cho wäre, abschlegige Bscheid gäbi, oder ob am Änd ds Charme vo der Frou Maréchale obenuus schwingi.

		214 Z’erscht isch er e chly übernoh gsi und het nid grad wellen userücke mit der Sprach. Du het er afah drum ume rede. Aber wie weniger d’ Zunge sech grüehrt hei, descht meh hei d’ Ouge gschaffet. Der Frou Ryhiner ihri hei scho fascht zum Chopf us welle vor Gwunder und heimlechem Triumph. Wie-n-e Schneehuufen ufem Dach het ds Entêtement vom Herr Gabriel under de Blicke vo der schöne Frou Maréchale-n-afah schwitzen und rütsche.

		Er well sech no bsinne, isch ds nächschte gsi, was er gseit het, und wo der Herr Maréchal ds Zeiche zum Ufbruch git, seit d’ Tante Rosine zu ihrer Fründin: «Ja, ja, Cécile, du versteisch es geng no mit de Herre z’ rede.»

		Wenn si gar no gseh hätti, was hinder ihrem Rüggen im Vestibüle gscheh isch, währed si mit Angscht und Sorge gluegt het, ob der Gutschner o hübscheli gnue machi, wo-n-er dem Herr Maréchal d’ Stägen ab ghulfe het!

		Het nid der Herr Gabriel, dä alt Läcker und Ladstäckehals, zum à compte vo der neue Locataire nes Müntschi erläschelet. Daß ds Zueluege di alte Herrschaften i de Guldrahmen a de Wänd fascht läbig gmacht het, nu ja... Aber, so geits, wenn en eltere Staatsma ob schönen Ougen us der Rolle fallt... Er het nid dra dänkt, daß me vom Gang grediübere dür ds Stägehuus i ds Vestibüle-n-yne gseht und daß Haselmüüs o im Halbdunkle no gueti Ouge hei.

		215 «Wart nume, di ha-n-i,» het ds Madeleine sech gseit, wo si du alli drü mit nidergschlagnen Ougsdechlen a d’ Heiteri fürecho sy, äs vo linggs und di andere beide vo rächts, und der Maréchal-de-Camp zur Gutsche sy ga begleite.

		Aber einschtwyle het der Herr Gabriel d’ Haselmuus no i der Trülle gha. Scho z’ morndrisch het er dem alten Oberscht Effinger z’ Wildegg äne ne Brief gschickt, wo-n-es drinne gheisse het: «Meyn hochschätzenswerter Herr Nachbar! Sie würden mir einen wertvollen und wichtigen Dienst leisten, wenn Sie den jungen Wagner, so bei Ihnen in denen Künsten der Landwirtschaft instruieret wird und sich oftmalen unten an der Aaren herumtreybet, heimschicken oder vielleicht weiter mittagwärts beschäftigen würden...»

		Vo däm frylech het ds Madeleine nüt erfahre. Und es het o niemer errate, was es albe dänkt het, wenn es dür das fyschtere Vestibüle gangen isch. Da drüber hingäge sy si alli eis gsi, daß i der Wält öppis verdräit sygi. 216





X.




		Zum letschtemal im alte Bärn isch der Herr Böspfenniger Saager mit syne Lüte nes Fahri ga mache. Das het er alli Jahr vorem Läset undernoh, will er de nachhär bis zum Ywintere zu nüt meh abcho isch. Wenn d’ Wyfuehre zur Stadt einisch agfange hei, het er mit dem Ohmgäldner müessen uf und nache sy, für ds Regischter vom Böspfennig az’lege.

		Usgrächnet a däm Tag isch e Herr mit läbigem Schritt z’ Chäsertz düre Garten yne cho und uf d’ Huustüre zue, wie wenn er dert daheime wäri. Er het se bschlosse gfunde. Scho gryft er ungeduldig nam Chlopfer; aber bevor er ne lat falle, luegt er no am Huus ufe, wo schön ryfi Öugschtler zwüschem falbe Wyloub i der Sunne glänze.

		«Mama!» rüeft er. — «Mama!»

		Jitz chunt öpper a nes Fänschter, aber nid d’ Frou Saager.

		«Wär isch da? — Eh, eeeh, eh aber nei doch o!»

		Doben isch es wieder still worde. Derfür ghört me grad druuf Pantoffelschritten im Gang. Der Rigel 217 gyret innefür, und ds alte Chöchi, wo albe dem chlyne Hämi so mängi Chelle het gä z’ schläcke, weiß sech nid z’ tüe vor Freud. «Eh aber nei, aber nei, was wärde ds Herr Saagers säge, wenn si hinecht hei chöme. Si sy allizsämen über Land.»

		«Hei si öppe gmeint, i sygi gstorbe?»

		«E, wenn i jitz grad d’ Wahrheit dörfti säge...»

		«I gloube’s wohl,» lachet der Hämi, «lang gnue gangen isch es, für nümme dra z’ gloube, daß i no läbig umechömi. — Aber säg’ mer, Eisi, sy si alli zwäg?»

		«O wäge dessi scho, weder äbe, si sy gar grüslig im Chummer gsi wägen Euch, es het afe bald e keis meh heiter gluegt.»

		«So, also hinecht chöme si hei. — Und der alt Herr im Lohn äne?»

		«O dä geit nütmeh vo Huus. Er het gar grüsli gschitteret.»

		«Soso. Loset, i gange jitz grad übere zue-n-ihm.»

		Ds Eisi isch dem Herr Abraham nachetrappet bis zum Gartetöri.

		«Der Herr Houptme... oder wie söll ig Ech säge?.... het o gspitzet.»

		«E, ‹Hämi›. Wie sünsch! Si hei mi nid anders touft dusse. — Oder eigetlech wohl, mängsmal sogar. Aber jitz bin i wieder der Hämi. — Myn Gott!» seit er undereinisch halb für sich, «wie das tönt. Sächs Jahr ha-n-i’s nümme ghört.»

		Ds Eisi het ne geng müesse gschoue. Ganz mager 218 und glimpfig isch er worde gsi. Und us sym läderige, verbrönnte Gsicht hei läbigi Ouge blitzet, ganz anders als früecher, schier e chly wild. Und gredt het er o ganz anders, viel viel gleitiger als alben und e chly usem Wältsche.

		Är hingäge het z’ ringsetum gluegt, am Huus ufe, im Garten umenandere, wo so mänge Struuch fascht um ds Dopplete höcher worden isch. Aber d’ Aschter und d’ Dahlia sy no prezis so heimelig gsi wie früecher, nei no heimeliger. Nid gnue het er chönne luege.

		«Pläärisch eigetlech vor Verdruß, daß i umecho bi?» seit er undereinisch, wo ds Eisi geng wieder mit dem ghüslete Lumpen über d’ Ouge fahrt.

		«Ach Dir syd e wüeschte. Wo-n-is doch schier nid cha gloube, daß Dr ume daheime syd. — Losit, cha men Ech öppis z’ mittag mache? Mer hätte...»

		«Nei. Wenn si doch erscht hinecht umechöme, so wott i jitz grad no übere. Also bhüet di Gott.»

		Dermit isch er furt, und dem Eisi isch erscht lang nachhär z’ Sinn cho, daß mit däm «übere» no öppis anders chönnti gmeint sy als der Lohn.

		«Nei, wie isch es doch schön hie,» het sech der Hämi gseit. «Alli di gälen und rote Böum da am Gurten und gägen Änglischbärg ufe! Und di schöne Hoschtete mit ihrne rotbackigen Öpfel. Und d’ Linde bim Brüggli! Si bruunet scho; und das lutere Bechli, me möcht grad abligen und druus trinke. O, und dert d’ Bärge! Wie si glänzen obem Bälpbärg!»

		219 Er het nid pressiert, wo-n-er i di großi Allee vom Lohn cho isch. Was isch das für ne Pracht gsi, das guldgäle Gwölb vo den alten Ulme. Und derzwüsche der dürsichtig blau Herbschthimmel. Und di Sunnestrahle, wo über d’ Buchsheg uf das Tapis vo farbige Bletter ynegfalle sy. Dert, ganz im Hintergrund isch näbem stattleche Huus ds Cabinetli gsi mit dem runde Guggfänschterli. — Luegt er ächt?

		Der Hämi isch druuf zuegangeu und het vo ussen yne güggelet. — Richtig, dert sitzt er und nuckt. Herrjere, wie grau und troche! Ds Muul het er halb offen und macht mit de Läfzge, wie wenn er e Pfyfe roukti.

		Der Hämi pöpperlet a ds Fänschter. Da erwachet der Herr Herkules. Er weiß nid vo was, sperrt d’ Ouge wyt uf und lost verwunderet. Eso halber isch es ihm, me heigi a ds Fänschter gchlopfet. Müehsälig lüpft er und wott luege; aber da ghört er scho uf der andere Syte flinggi Schritten im Grien.

		«Sac à papier!» brümelet er, chehrt sech um und gseht der Hämi da stah. «Oder troumen i’s wieder nume?» — Nei, dasmal isch ers i Fleisch und Bluet.

		«Ah, ah, ah. Isch’s müglech? — Hämi! Wo chunsch du här?»

		«Wyt här. Aber sitzet, Unggle. Pardon, daß ig Ech gstört ha.»

		«Aba! Uf die Störung blangen i ja. Chumm, sitz da näbe mi. — Bricht mer e chly. Wenn bisch umecho?»

		220 «Wie geits Euch, Unggle?»

		«Ach! Uf zwöine Beinen emel no, vom Huus dahären und vo hie i ds Huus und albeneinisch um ds Gazon ume. — Und jitz isch es ja de nümme nötig, wenn du doch ume da bisch. — Wo hesch di so lang umetribe?»

		«Ja, das isch e längi Gschicht.»

		«Sans doute. Si isch bimene Haar z’ läng worde, glouben i. I meine dene da äne, z’ Märchlige.» Der Herr Herkules zeigt mit dem Duumen über d’ Achsle zrück. «Bisch öppe scho dert gsi?»

		«I bi ufem Wäg.»

		«A la bonne heure. Dépèche toi! — Aber jitz bricht mer no hurti chly.»

		Der Hämi het afah erzelle, afange vo Paris und du vo der Normandie und vo der Vendée, vo Quibéron, vo Chrankheit und Gfangeschaft, vo syr Heireis uf hundert Umwäge. Mit groß ufgrissnen Ouge het der alt Herr ihm zueglost und nume vo Zyt zu Zyt der Chopf gschüttlet oder öppis für sich brümelet. Nah-ti-nah het er syni schlampige, dünnen Ougsdechle wieder la zuefallen und mit offenem Muul afah ynicke.

		Da het der Hämi gschwige. Ne zytlang het er dem Großunggle no zuegluegt, wie-n-er geng meh i sech zsämegsunken isch und uf d’ Syte het afah helte. Du het er dänkt, er well ne-n-i Rueh la. Er isch sowieso scho fascht verzablet, für ga Märchlige. Hübscheli steit 221 er uf und schiebt dem Herr Herkules es Chüssi hindere Chopf. Bhuetsam het er ne gäge ds Polschter gstoße, daß er chly gäbiger sitzi. Da tuet der alt Herr d’ Ouge wieder uf. Aber er luegt ganz stober, wie wenn er wieder nümme wüßti, wär da isch. Er wott reden und findt keini Wort. Ändlech cha der Hämi so öppis wie: «Merci, la mi nume... au revoir» errate.

		Du isch er i ds Huus, für ga z’ säge, si sölle chly zum Herr luege, är müeß jitz wyter.

		«Eh du myn Gott!» hets us der Chuchi g’antwortet. «Das isch ja der jung Herr Saager.» Aber der Hämi het di wyteren Ergüß nid abgwartet. Wo si ne hei welle cho gschoue, isch er scho dür d’ Allee us dervo gloffe, me hätti emel o chönne meine, was er müeßt ga verstecke.

		Hm, das Muribort mit syne herrleche Böum und der Wald um Märchligen ume. Wettigi Farbepracht! Aber läng isch das Selhofemoos. Und das Warten uf ds Fahr. Ds Trineli het sy Fahrgascht schuderhaft müessen aluege, aber es het sech nid trouet, ne-n-az’rede. Wie dä pressiert het! Es het ds Maletschloß no nid a d’ Chetti vom Schiff gleit gha, so isch er scho halb oben am Bort gsi.

		«Villicht luegt ds Madeleine o na mir us,» seit er sech ufem Wäg über ds Bechli vom Chälleracher. Und statt, wie ander Lüt, düre Hof zueche z’ cho, schwänkt er rächts ab, dem Waldsoum nah use, zum Bänkli, wo ds sältmal sys Brütli sech gäge ds erschte Müntschi 222 gsperzet het. Hets ächt jitz gmurbet? lachet er vor sech ane, und sys Härz macht Gitzisprüng obem Gedanken a das Chrottegfräsli.

		Ds Bänkli isch da gsi, voll dürri Bletter, aber niene kei Haselmuus. Er geit i Garte. Alles gäl — gäl — gäl. Di höchen Akazie, der Tulipier bim Weiher — ha, o-n-e grand Tulipier! Nume d’ Buchschrugle sy no saftig grüen. Vorem Huus blüeje no-n-es paar blaui Agapanthus i grüene Chüble, und obem Peristyle düre hanget bluetrot di wildi Räbe. Da und dert flatteret es Blatt über ds Gazon. Der Weiher isch scho übersäit und brödelet es melancholisches Lied vo Zyt und Ewigkeit.

		Us eire vo den obere Stube ghört me schröcklech hueschte. Herrjere, isch ächt das der Herr Heimlicher?

		Halt! Underem Pente-à-l’air sitzt öpper im weiche Dämmer vo der Herbschtsunne.

		«Grand Dieu! C’est vous, Haemi!» E Dame steit uf und chunt a d’ Tagheiteri füre mit nere schmale wyße Hand über den Ouge. Graui Boucles fallen über schön gformeti Achsle. — D’ Maréchale de Chateauvieux. Nümme so quäksilberig, aber vo mene Charme!

		Der Hämi het sech chuum Zyt gnoh zu menen aständige Baisemain. «Wo sy si?» fragt er.

		«Ah, Dir wüsset no nüt?»

		«Was wett’ i wüsse? I ha no niemer gseh als my Unggle Herkules, und dä het mi nume gfragt, ob i scho z’ Märchlige gsi sygi.»

		223 «Ach Herrje, dä dänkt halt scho gar nümme dra, daß ds Ryhiners sit bald drüüne Jahre z’ Wildestei sy. Ce bon vieux Gabriel het undereinisch e démangeaison na nere Landvogtei übercho.»

		«Was Dir nid säget!»

		«Ja, me hets nid rächt begriffe. Aber ds chly Fingerli seit mer, es sygi echly Euch z’ lieb gsi.»

		«Mir z’ lieb?»

		«Dir heit se halt uf ne herti Prob gstellt, und Dir syd wahrhaftig nid der einzig gsi, wo Wohlgfalle gha het am Madeleine. Dir heit zwar Eui Asprüch sicher gstellt gha — aber es isch en alti Gschicht: Qui va à la chasse...»

		«Dir würdet mir doch nid welle säge, i chömi z’ spät?»

		«Wie me’s nimmt. Dir chömet wohl spät und würdet trotzdäm no müesse Geduld ha. Es isch ja alles i der Ornig. Und Dir wärdet Eui Frou heifüehre; aber — nüt für unguet — es sött mi na allem, was i gmerkt ha, nid wundere, wenn Dir Ech ihres Härz erscht no chly müeßtet erobere. — Ah, es isch no kei Grund eso fyschter dry z’ luege. Allons, sitzet jitz no chly zuechen und erzellet mer, wo Dir gsi syd.»

		«A wän dänket Dir? — Wär isch my gfährlechschte Konkurränt?»

		«Bsinnet Ech echly. Es dunkt mi, Dir söttet scho öppis dervo gmerkt ha, bevor Dr ga Paris syd.»

		224 Hm. — Der Hämi zupft a sym Gilet und luegt d’ Maréchale a, wie wenn er nere wetti säge, si sygi doch geng no der glych Plaggeischt wie ehmale. Si hingäge het ta, wie wenn si grüslech öppis müeßti studieren a ihrer Broderie, und derby het si mit ihrne schmale Läfzge ds Lache verha, so daß es möhrigi Grüebli voll Übermuet i ihrne Backe gä het.

		«Wohnt er öppen im Ortbüehl?»

		«Nümme.»

		«Ja, wo isch er de?»

		«Da lyt äbe der Has im Pfäffer. Me isch o bi mene Regimänt i der Löffelschlyfi gsi, als gmachte Gentilhomme umecho, und ougeblicklech isch me mit dene Herren Effinger im Aargau uf der Jagd.»

		Jitz isch der Hämi läbig worde. Z’erscht isch er ufgschosse, du bsinnt er sech e Momänt, sitzt wieder ab und seit: «Ach, Dir heit mi füre Narre.»

		«Mer wei’s hoffe. Aber a Euem Platz ließ i di Herre nid z’ lang allei uf der Jagd.»

		Der Hämi steit wieder uf. «Wenns eso isch, so würdet Dir mer erloube, daß ig Ech mit mym allerhärzlechschte Komplimänt für hütt adieu säge.»

		D’ Maréchale blybt ganz rüejig sitzen und lachet ne numen a.

		«I mueß für nes Roß ga luege. Mit ds Papa’s Märe — wenn er se-n-überhoupt no het — chumen i nid wyt.»

		225 «Das chönnet Dir de geng no. Sitzet jitz no chly und erzellet. Allons, wo heit Dr Ech so lang umetribe?»

		«Nume no eis! — Heit Dir mit eigeten Ougen öppis gseh, wo-n-Ech d’ Idee git, der Xandi well mir ds Madeleine abspänschtig mache?»

		Und wieder lachet si ob ds Hämi’s Angscht. «Das eigetlech nid,» seit si. «Begryfet, mir het er keini confidences gmacht. I ha ne z’ Wildegg gseh, wo mer vo Bade heicho sy. Da jedefalls het er nüt derglyche ta. Aber me het ne du bald druuf heigschickt, i ds Ortbüehl, und i vermuete, das sygi ufe Wunsch vom Herr Gabriel gscheh.»

		«Ah, tant mieux.»

		«Ja, aber du isch er du gärn wieder uf d’ Jagd dert abe. Und wüsset Dr, wenn der Herr Gabriel’s für nötig gfunde het, ne la furtz’schicke, so... Afin, i wott nüt gseit ha.»

		Wieder het der Hämi sech welle verabschide, und wieder het si ne nid la gah. Si het nid lugg gla, bis er nere ne Bitz wyt syni Erläbnis erzellt het. Du seit si undereinisch: «I gseh scho, Dir heit e kei Rueh meh, Dir säget mer nume ds Halbe. So ganget halt jitz i Gotts Name; aber einisch wott i de no meh ghöre.»

		Si het ne no dür ds Wäldli begleitet und sech du amüsiert, ihm nachez’luege, wie-n-er i hälle Gümp zum Fahr abe gsprungen isch.

		«Aha, si sy wieder da,» het sech der Hämi gseit, 226 wo-n-er i d’ Bälpstraß ufe cho isch. Scho vo Wytem het er di alti Gutsche gseh bi der Schüüre stah. Jitz het er würklech e Momänt Haselmuus und Rivale vergässe. Hei, hei! Wettigi Säligkeit! Jede Chrump, wo-n-er bis zur Huustüre het müesse mache, isch ihm z’ viel gsi.

		Aber no einisch het er ds Chöchi allei gfunde. Das het alli höchschte Wäsen agrüeft, wo’s ne-n-erblickt het. «Dänkit jitz o nume: es het dem alte Herr im Lohn änen öppis gä. Jitz sy si alli übere.»

		«Wenn wär’ de das gscheh?»

		«I darfs gwüß schier nid säge, Herr Saager, weder äbe, si meine, d’ Freud heig ne broche.»

		Der Hämi luegt verstuunet uf.

		«E wohl,» fahrt di Alti furt, «si hei ne so gfunde, Dir sygit grad bloß von ihm furt gsi.»

		«Tot?»

		«Das, gloub, nid, aber...»

		Atelos isch der Hämi dür d’ Allee vom Lohn yne cho. Si isch jitz im schönschten Aberot gstande. Es het ihm ds Härz ygschnüert, wo-n-er ds Guggfänschterli vom Gartehüsi so erlösche gseh und dänkt het, jitz heig dä guet alt Großunggle für geng sy Gwunder gstillet. Es isch halt doch nid so ganz nüt, z’ wüsse, daß e guete liebe Möntsch albeneinisch mit Längizyti na eim usluegt.

		Im Huusgang isch es scho ganz fyschter gsi; aber der Hämi het alles no so im Gfüehl gha, daß er d’ 227 Falle vo der Saaltüre doch grad erwütscht het. Dert innen isch no e weichi Heiteri vom Garte här gsi, und us der Türe zu ds Unggles Schlafstuben isch e Liechtschyn cho.

		Uf eismal sy si alli um ihn ume gstande, d’ Elteren und di beide Schwöschtere. Eis um ds andere het ne-n-umarmet, und zwöiergattig Träne sy uf di glyche Backe grunne. D’ Mama het grad i ne Fauteuil müesse ga sitze, und me isch um nes Glas Wasser us. Si het am ganze Lyb gschlotteret. Aber wo si mit däm Glas cho sy, isch si scho wieder uf gsi. Si het ihre Suhn zur offene Tür uf d’ Plattform ob der Gartestägen usezoge; für ne besser z’ gseh. Da sy si enand i den Arme glägen und hei ihrer Freud keini Wort gwüßt.

		Ändlech het me sech wieder chly z’ rächt gfunde. «Isch er tot?» fragt der Hämi.

		«Nei, aber es sygi nümme viel z’ hoffe, het der Dokter gmeint.» Der Papa Saager zieht sy Suhn i d’ Schlafstube, a ds Bett, wo der Herr Herkules mit stoberen Ouge, ohni öpper z’ kenne, ufem Bett glägen isch. Churz und mechanisch het er g’atmet. Der Hämi het ihm di lahmi Hand gstrychlet und ihm im Stillen Abbitt ta, daß er ne dä Mittag i syr Ungeduld so allei gla heigi.

		Bis tief i d’ Nacht yne sy si du im Saal binenandere gsässe, und trotz der Müedigkeit hei si nid chönnen ufhöre mit Fragen und Erzelle. Erscht z’ Mitternacht 228 sy di Froue hei. Der Hämi het se begleitet und isch du wieder i Lohn, für mit sym Vatter dem Unggle z’ wache, und am andere Morge sy si beidi hei cho brichte, es sygi geng no im Glyche, aber er heigi emel ds Carolinen umegkrennt, wo-n-es se sygi cho ablöse.

		Der Herr Philipp Anton het du chly müesse ga ablige. «Wottsch du nid o?» het d’ Mama fürsorglech zum Hämi gseit.

		«I ha nid der Zyt.» Het dä g’antwortet.

		D’ Frou Françoise, wo juscht mit dem Hortense ds Dejeunieren abgwäsche het, leit ob der Antwort im Verschuß es suber abtröchnets Täller wieder i ds heiß Wasser.

		«Mama, was machet Dr o?» lachet ds Hortense.

		«Was hesch vor?» wott die wüsse. «Du muesch is jitz no chly brichte, und de wott i de mit dr dyni Chleider erläse, es macht mir Gattig, es heigs übel nötig. Es isch alles chly schabab.»

		«Subers Linges bruuchen i, ja; füre Räschte cha me de nachhär luege.»

		«Ja wenn de?»

		«Wenn i umechume.»

		«Aber i bitte di, du wirsch doch nid scho wieder furt welle?»

		Ds Hortense lachet: «Mama!»

		«Nu, was isch da z’ lache? — Was heit dr im Biet? Allons, use mit der Sprach, i ha nid gärn, wenn me mr Mysteres macht.»

		229 «Aber Mama, begryfet doch! Wenn me bald sibe Jahr versprochen isch und enandere nie meh gseh het...»

		«Ach, natürlech muesch ga Wildestei, aber i däne Chleider channsch nid gah.»

		«I där Chutte reisen i.»

		«Voyons.» D’ Mama nimmt ds Hämi’s bruune Chuttefäcken und chehrt ne gäge ds Fänschter. «Der Stoff isch ja ganz abgschosse, und a de Söum isch er düre. — Nei, so geisch mr nid, das wott i nid ha.»

		«I gange jitz für nes Roß ga luege, adieu.»

		D’ Mama het der Chopf gschüttlet und afah duble, so daß ds Hortense für guet gfunde het, sech z’ verzieh, sobald abgwäsche gsi isch.

		Wo der Papa chly nachegschlafe gha het, isch er natürlech nam Hämi cho frage. Me het ihm gseit, er syg um nes Roß us für ga Wildestei. Da lachet der Herr Philipp Anton, wie men öppen über nes uvernünftigs Chind lachet. «Jitz chan er emel nid furt,» seit er, «sobald er umechunt, schicket mer ne de nache.» Mit däm nimmt er sy Huet und geit i Lohn übere. Dert trifft er am Gartetor der Dokter, wo juscht usechunt.

		«Und?»

		Der Dokter het e verwundereti Heiteri i den Ouge, zuckt d’ Achslen und seit: «Dir syd e zäji Rasse, Herr Saager. Offe gstande han i geschter nid gloubt, daß er hütt no läbi. E Schlagfluß isch es uf alli Fäll; 230 aber me wäri schier versuecht z’ sägen e guetartige. Der Anlaß isch e causa benigna. Wenn glychi Ursache, glychi Würkunge hei, so chunt er am Änd wieder uf d’ Bei. Druuf zelle chönnet Dr nid, aber...»

		E Stund oder zwo isch der Papa Saager scho im Lohn äne gsi, vo der Schlafstuben i Saal, vom Saal überufen und wieder abe, um ds Huus ume, i ds Cabinetli, het dür ds Guggfänschterli gluegt — kei Hämi. Er isch wieder hei, wieder i Lohn, um ds Huus ume, überufe, wieder abe, i Saal und a ds Bett vom Unggle ga sitze. Vor sech anegstuunet het er und bi Längem en Aschnouzete präpariert. «Er isch e chly verwilderet, dä Bursch,» het er sech gseit, «me mueß ne wieder abbiege.»

		Es isch Mittag worde. Es Ässe, wie me lang keis meh gha het, isch agrichtet gsi — kei Hämi.

		«Dä sapperlots Bueb!» hets du gäge de Vieren afange gheisse. «Da het me ne Großungglen und Götti am Stärbe, wo... wo... eim so z’ sägen eis und alles isch, und de trybt me sech de, chuum daß men usem Chrieg hei isch, im Lande ume!»

		Ja frylech, für ds Böspfennigers, wo sit Jahr und Tag nes Läbe gfüehrt hei, wie-n-es Chilchezyt, isch das nid so liecht gsi z’ verstah.

		Wo d’ Mama bim Vernachte dobe, im Alkove vom Hämi, gstanden isch und ufpasset het, daß ds Chöchi nid öppe mit der Bettpfanne dem Hämi sys suber azogene, wohlschmöckige Bett verbrönni, het si überleit, wie si 231 de di anderi Wuche mit ihrem Suhn ga Bärn welli, für sy Garderobe-n-i d’ Ornig z’ tue.

		Si alli zsäme hei kei Begriff gha vo Soldategwanheite. Keis het sech chönne vorstelle, wie wenig im Fäld der Kaländer z’ bedüte het. Si sy nie i Fall cho Linges z’ choufe, wo me’s grad gäbig gfunde het, für hinderem nächschte Haag z’ wächsle. Gschwyge de daß si sech hätte la yfalle ne Chranke la z’ ligen und öppis Pressanterem nachez’loufe. Wie mänge treue Kamerad het der Hämi i de letschte Jahre halbtot müesse la lige! Uf und dervo! Uf und dervo! Das isch di alltäglechi Losung gsi. Zärtlechi Abschidsbriefen oder Excüsier-Billets het er scho lang nümme gwüßt, wie die usgseh.

		Das hei si du z’ Chäsertz gmerkt, wo das suber azogene Bett no z’ morndrisch ganz unversperzet dagstanden isch. Und ganzi acht Tag isch es so blibe. — Underdesse het der Herr Herkules d’ Sprach umegfunden und nam Hämi gfragt. Da het men ihm, für ne nid a mene neue Chlupf oder Verdruß usz’setze, müessen agä, er sygi ds Bagage ga reiche, wo-n-er underwägs zrückgla heigi.

		Ihnen isch ds Pfidere besser graten als dem Madeleine Herbort. Das isch mit syne Pflegelteren am Suntig na der Predig vo Välte heicho. Me het nüt gha z’pressieren und sech a de schöne Farbe vo der Herbschtlandschaft gfreut. Wo si der Torwäg ufgange, sitzt obe dranne, uf mene Müürli e Herr i mene bruune, ganz 232 eifache Chleid, Nankinghosen und Rytstifel. Chuum het er se gseh, chunt er mit läbige Schritten uf se zue, schwänkt höflech der Huet und wünscht ne ne guete Tag. Me het nidemal rächt Zyt gfunde sech z’ bsinne, wär es sygi, so het er den Eltere d’ Hand gschüttlet gha, ds Madeleine mit mene feschte Handdruck a sech zogen und ihm, der lingg Arm umen Äcke, Müntschi uf beidi Backe placiert. Ds Madeleine het chuum gwüßt, was es macht, wo-n-es-se-n-umegit. Dernah isch es i sym Arm yghänkt gsi und bis i Schloßhof nümme losgla worde. D’ Eltere hei nid lang bruuche z’ frage, wohär und wieso. Der Grundton vo allem isch gsi. He nu, Gott Lob und Dank, jitz isch ja alles ume guet. D’ Frou Rosine het Freudeträne verschlückt und eis mal über ds andere gseit, si müessi sech schäme, si heigi würklech nümme glaubt, daß der Herr Saager no am Läbe sygi. «Ja,» het der Herr Landvogt bestätiget, «es isch e herti Prob gsi; aber jitz isch es umso schöner.»

		Me isch i ds Schloß ufe. D’ Frou Landvögti het sech hinder ds Chöchi gmacht, und ds Madeleine isch plötzlech o verschwunde gsi. Underdesse het der Hämi dem Landvogt afah erzelle vo synen Erläbnissen und gseit, er heig sech vorlöufig bim Pfarrer z’ Auestei yquartiert. Lang chönn er nid hieblybe, er müeß doch de wieder ga luege, wie’s mit dem Unggle Herkules standi.

		Es het ne dunkt, es gangi wohl lang mit der Toilette vo syr Brut. Und will ds Madeleine bi der Begrüeßung 233 o nid viel gseit und ehnder chly vertschäderet drygluegt het, isch ihm di Sach nid grad bsunders gfreut vorcho. Er het aber dem Chlupf öppis dervo zuegschribe.

		Ändlech isch der Herr Landvogt o ufgstande, er well doch ga luege, wo di Froue blybe. Der Hämi het sech im Fänschter a Chrüzstock glähnt und i ds Land usegluegt. Da fallt ihm uf, daß a mene Fänschter vo Wildegg bald mit mene wyße, bald mit mene rote Tuech gwunke wird, ganz uf ne bsunderi Art. Das het offebar hie übere gulte. Er isch urüejig worden und het d’ Burg Wildegg geng scherfer i syni Soldatenouge gfasset. Ob hienache g’antwortet wird, het er nid chönne gseh, er hätti sech z’wyt uf di breiti Simse müessen uselege, und derzue macht d’ Südfront vo Wildestei e Boge gägen use. «Wart nume, dir will i!» het er halblut gseit.

		Der Landvogt isch i d’ Stube vo syr Frou gange. Scho uf der Schwellen isch er schier bstoche. Sitzt nid d’ Frou Rosine ratlos und verschmejet uf ihrem Ruehbett, der Chruslechopf vom Madeleine, wo vor neren am Bode chneulet, uf der Schoß. Am Zucke vo ds Madeleines Chopf und Achsle het er grad gseh, wie’s steit. Und hert a ne vorby gseht er dür ds offene Fänschter o das merkwürdige Winke vo Wildegg.

		Er geit z’ vollem i d’ Stuben yne, drückt d’ Türe hinder sech i ds Schloß und fragt: «Was isch los? Warum chömet dir nid übere?»

		Z’erscht het er kei anderi Antwort übercho als hülflosi 234 Blicke vo syr Frou, wo sälber d’ Ouge voll Wasser gha het.

		«Weit dir jitz dä arm Kärli da äne la warte, bis weiß nid wenn? — Was söll er o dänke?»

		D’ Frou Rosine het dem Madeleine der Chopf uf und probiert, ihns machen ufz’stah. Das het sech nume chly gchehrt, isch aber blybe chneulen und het wyter i sys Naselümpli briegget. Jitz geit der Herr Ryhiner zueche, nimmt ihns fescht bim Arm und hets uf. «Allons,» seit er, «so tuet me nid. Stand jitz uf und mach di zwäg, so cha men o mitenandere rede.»

		Da richtet sech ds Madeleine ändlech uf und wirft sech sym Ungglen ume Hals: «I cha nid, i cha nid.»

		«Cha nid! — Das wär mir kurios. Dy Fiancé isch i sym Rächt, und er isch e junge Ma, wo alli Achtung verdienet.»

		«O warum heit dir mer doch das anegmacht?» jammeret ds Madeleine. «I cha nüt derfür; aber i cha eifach nid. — Hättet dir mi doch dennzumal gfragt! — Jitz chan i mi no viel weniger derzue etschließen als dennzumal.»

		«Du hesch gar nümme d’ Weli. Du bisch versproche, und jitz mueß me Wort halte. I wüßt o gar nid, was gägen ihn z’ säge wär.»

		«I ha mi nid versproche. Dir heit mi versproche, wo-n-i no es Chind gsi bi, und jitz bin i keis Chind meh.»

		«E nu, wenn du uf eigete Fließe stah wottsch, so 235 säg’ ihm o sälber, du wellisch ne nid. — Aber rächt isch es nid, was du tuesch.»

		Dermit geit der Herr Landvogt zur Türe, chehrt sech no einisch um und luegt uf di beide Froue, wie wenn er jitz no nes Nahgä erwarteti. Druuf seit er: «I erwarten ech zum Ässe,» und isch dusse.

		Dem Hämi het er gseit: «Mon cher ami, Dir wärdet no ne wyteri Prob z’ bstah ha. D’ Liebi wott halt i Gotts Name mängisch tüür erchouft sy.» Dernah hei si furtgfahre vo Chrieg und Politik brichte, und wo me du ändlech zum Tisch zuechegsässen isch, het d’ Frou Rosine gseit: «Es isch mir würklech rächt leid, aber ds Madeleine isch nid wohl gnue. Es chunt ihm halt, glouben i, e chly gar unerwartet.»

		Ds Madeleine isch no nid lang allei gsi i syr Stube, so isch es sech greuig worde, daß es nid mit chelterem Bluet di Sach het la a sech zueche cho. Es isch ihm fascht unerträglech worde z’ dänke, daß si jitz däne, am Äßtisch villicht von ihm reden und berate, was wyter gah söll. «Ja,» het es sech gseit, «es isch wahr, er isch e nätte Bursch und verdienet der Affront villicht gar nid, wo-n-ig ihm mache. Aber es blybt derby. Hindertsi gangen i nümme. Entweder nimm i eine, wo-n-i gärn ha, oder keine. Vor em erschtbeschte Roggli-Trineli wott i nid dastah, wie eis, wo nid weiß, was Liebi isch. — Aber es isch wahr, was der Unggle gseit het: Wenn d’ uf eigete Füeße stah wottsch, so säg ihms sälber. I wott und wirden ihms sälber säge.»

		236 Für hütt het der Hämi unverrichteter Sach ga Auestei zrückmüesse.

		Am andere Morge, wo-n-er wieder zum Schloß cho isch, het ihm zu syr gröschte Verwunderung ds Madeleine hinderem chlyne Töri, wo i nördleche Burggrabe füehrt, gwartet. I syr ganze Holdsäligkeit isch es, grad bevor er het wellen a der Glogge zieh, us däm mieschüberwachsene Steiboge fürecho, het ihm d’ Hand dargstreckt, ne-n-aber nid necher la zuechecho. Usem ärnschte Gsichtsusdruck, wo-n-es gha het, erratet er grad, daß no nid alles lyt, wie-n-ers ha möchti. Ds Madeleine geit ihm vora, uf mene verwachsene Holperwägli am Fueß vo der Schloßmuure, ume südleche Wehrturm ume, a nes Plätzli wo ihm allei ghört het und wo ds ganz Jahr düren ussert ihm niemer härecho isch. Schier wie uf mene Fluehband zwüsche Schloß und Abgrund isch da es Bänkli gsi, ygnischtet underem dicke Pelz vo bluetroter Wildräben und hundertjährigem Epheu. Vo unden a der Flueh ufe hei sech als treui Lybwächter d’ Zwisle vo stattleche Tanne vor das Gheimgärtli gstellt.

		Dem Hämi hets i d’ Seel yne wohlta, daß ihm sy widerspänschtigi Brut das Heiligtum ufta het. So guet es uf däm schmale, unäbene Felsetritt gangen isch, het er nere ds Komplimänt gmacht und dütet, si söll uf ds Bänkli ga sitze.

		«Nei,» het si gseit. «Dert isch Eue Platz.» Dermit het sech ds Madeleine ufe Sockel vo der Turmkante gsetzt, wo ds Wägli am ängschte gsi isch. Sowyt isch 237 alles wohl überleit gsi. Aber jitz, wo-n-es du di Position hätti söllen usnützen und dem Hämi säge, was es sech währed der Nacht het usdänkt gha, isch ihm undereinisch alles wie-n-e Komedi vorcho, wo, uf Lampeliecht und Mondschyn berächnet, a der Tagheiteri zerfahrt wie Näbelfahne. Statt afah z’ rede, lähnt es sech a d’ Muure, gryft mit der rächte Hand i ds Epheu und wüscht mit der lingge nes paar Tränen ab, wo-n-ihm us de gsänkten Ougelider ertrünne.

		Dem Hämi isch es nid viel liechter worde z’ rede; aber o är het sech überleit gha, was er säge well, und das nid öppen erscht nächti.

		«I ha ds Ungfell,» seit er, «daß ig Euch geng so unerwartet begägne. Vor sächs Jahre scho ha-n-ig Ech ungsinnet überfalle. Me het Ech ds sältmal nüt zum voruus gseit. Das isch aber nid my Schuld. Und jitz heit Dr nümme dra dänkt, daß i no am Läbe sygi, und heit Ech villicht scho mit nere ganz andere Zuekunft abgfunde gha. Ds Schicksal het mir eifach nid welle Glägeheit gä Euch my Liebi z’ erwyse. So isch es halt i Gotts Namen e Sach vo blindem Vertroue. Aber villicht schänket Dir mer das, wenn Dr Ech überleget, daß i währed dene sächs Jahre, wo’s mi, weiß Gott i der Wält umenandere gschlagen und nid übel gfeckt het, kei andere Gedanke gha ha als Eui Liebi z’ verdiene. I hätti mi nam zächeten Ougschte zwöienünzgi wohl gwüßt dürez’schla und hei z’ cho, so guet wie mängen andere. Am Muet hätt’s mir nid gfählt und 238 a der Längizyti na Euch o nid, das cha-n-ig Ech nume säge. Aber i hätt’ mi nid derfür gha, hie under d’ Lüt z’ cho, als glücklech Ertrunnene, währed myni Kamerade däwäg d’ Nagelprob vo ihrer Soldatetreui bstande hei. I ha nid welle heicho, bevor i mi näben ihne ha dörfe zeige. — I ha frylech nid dänkt, daß das de so lang gangi und daß ig Euch so hert uf d’ Prob stelli.»

		Ds Madeleine richtet sech e Momänt uf, wie wenn es öppis wetti säge; aber no einisch findets d’ Wort nid. En Ougeblick lang het o der Hämi gschwige. Wo-n-er aber gseht, daß ds Madeleine nid wott rede, fahrt er furt: «Der Tag isch du cho, wo mer mys Gwüssen erloubt hätti hei z’ cho. D’ Wystümer tragen i ufem Lyb.» Er chunt e Schritt necher, zupft d’ Haar usenand und zeigt dem Madeleine e wüescht verheileti Wunden ufem Chopf: Mit der Hand zeigt er uf di linggi Achslen und uf ds Fueßglänk und seit: «Und da und da. — Aber dennzumal isch kei Müglechkeit gsi dürez’cho. Und wo du ändlech d’ Amnestie ergangen isch für di arme Chouans, da bin i no einisch gsuecht und verfolget worde. Der Haß uf d’ Schwyzer isch no jitz nid erlösche. Mer wärde ne de scho no z’ gspüren übercho. I hätt’ mi denn chönnen uselüge. I ha’s nid gmacht. Düregschliche ha-n-i mi zum General Charrette. Und wo si i der Bretagne und a der Loire längschtes alle Widerstand ufgä gha hei, sy mir z’ usserscht am Meer no fescht blibe. Bi Quibéron bin i du gfange worden und 239 no fascht es Jahr zwüsche Läben und Tod blibe. Und dür di ganzi strubi Zyt düre, vom Summer dreienünzgi bis jitz ha-n-i Eue Namen ufem Härz treit als Amulett, nid abergläubisch gäge Hieb und Stich, sünsch gsäch i hütt nid so us, aber gäge — d’ Verzwyflung. Da lueget! Wäge däm han i di abgschosseni Chutten annebhalte.» Dermit trönnt der Hämi under der Chutte vo sym Gilet ds sacré-coeur ab und streckts uf der flache Hand dem Madeleine under d’ Ouge.

		Ds Madeleine luegts a, tuet aber kei Wank. Da chunt der Hämi, d’Ouge voll Gluet, löst dem Madeleine d’ Hand usem Epheu und drückt ihm ds Amulett dry. «Da heit Dr ds Wystum vo myr Treui.»

		En Ougeblick luegt ds Madeleine verschmejet uf das bluetrote Härz mit dem schwarze Chrüz uf syr wyße Hand. Und du chunt undereinisch e chalte Trotz i syni fascht wundbrieggeten Ouge. Es nimmt alli Chraft zsäme, richtet sech uf, git dem Hämi ds sacré-coeur umen und seit: «I bewunderen Eui Treui, Hämi, i cha nid säge wie. Aber mir wei enandere doch d’ Wahrheit gönne. My Achtung und Verehrung heit Dr im allerhöchschte Grad, aber my Liebi no nid. Es het Ech se-n-öpper versproche, wo keis Rächt derzue het. D’ Liebi la-n-i mir nid vorschrybe. Es isch ds einzige, wo-n-i ds Rächt ha z’ gä oder z’ versäge.»

		Fascht erschöpft gryft ds Madeleine wieder i ds Epheu. Es isch druff und dranne gsi zsämez’bräche, sünsch hätt’ es jitz der Hämi allei gla. Aber es het 240 sech dä Ougeblick no nid trouet allei das abheltige Wägli zum Burgtor zrück under d’ Füeß z’näh. Langsam und zitterig chehrt es sech vom Hämi ab und fasset en Ascht. Da seit er: «Madeleine!»

		Ohni umz’luege, lost es.

		«Het sech no en anderen um Eui Liebi gmüeit?»

		«Es hätti keim öppis abtreit, bevor ig Euch wieder gseh ha.»

		«Aber jitz?»

		«Jitz? — Jitz chan i de tue, was mir mys Härz befiehlt.»

		Mit däm het ds Madeleine no einisch ne Blick zrück ta und du mit beidne Händen i ds Gstrüpp griffe, für sech der Wäg zum Tor z’ bahne.

		Der Hämi isch a der Turmkante blybe stah und het glost und gluegt, bis di chlyni Türen im Burgtor hinder syr Brut i ds Schloß gfallen isch. Wie vore Chopf gschlagen isch er en Ougeblick no vor der mächtige schwygsame Muure gstande. Es isch totestill gsi bis a ds lyse Chlepfe vo de Roß-Cheschtene, wo da und dert im truurigen Alleedämmer ufe Burgwäg gfallen und zerfahre sy. Du isch er langsam der Wäg ab, um ds Schloß umen und uf halber Höchi düre Wald gäge ds Pfarrhuus vo Auestei.

		Das isch e böse Heiwäg gsi. Dobe, im stille Tannewald, chunt ihm z’ Sinn, daß er geng no sys sacré-coeur i der Hand treit. Er strychts glatt und betrachtets. — So viel Not und Angscht und Sorgen und Gfahr und 241 so mängisch dem Tod i d’ Ouge gluegt — für nüt! En Andere hätti villicht jitz Träne vergosse. Der Hämi het das verlehrt gha. Er het nere z’ viel gseh fließe bi de Chouans.

		I nere Waldlücke zieht d’ Heiteri syni Blicke gäge Süde zue. Dert isch höch überem bruun-grau-gäle Wirrwarr vom Gstrüpp a der Aare d’ Burg Wildegg mit ihrem zaggete Gibel ufem Bärgrügge gstande, düschter und trotzig, und usem vielfarbige Wald übere het me d’ Hünd ghöre bälle.

		Der Hämi ballet d’ Füüscht und byßt sech uf d’ Läfzge.

		Es paar Tage lang isch er du mit Überlegen und Wärweisen i der Gäged umegstriche, zum Schyn mit Flinten und Jagdtäsche. Und du isch er no einisch zum Landvogt, für ihm ungfähr ds Glyche z’ säge, was er dem Madeleine gseit het, und vor Allem für z’ lose, was är dervo dänki. Er isch nid vo viele Worte gsi, aber der Hämi het möge merke, daß er d’ Partie no nid ufgit.

		«Es isch scho wahr,» het der Herr Gabriel mit länge Schritten i der Stuben umenandere gredt, «so chan es nid wyter gah. Zu myr Zyt hätti me halt i so mene Fall... Aber heit jitz no chly Geduld. Ds Madeleine mueß sech e chly calmiere, und de git sech de villicht alles ganz vo sälber, wenn es Euch e chly besser het glehrt kenne. Uf alli Fäll heit Dir mys Wort, und solang i no öppis z’ säge ha, chönnet Dr 242 uf mi zelle... D’ Liebi, ja, das isch rächt und guet. Frylech gits ohni die keis guets Menage. Es fragt sech nume, ob si nid Euch zufiel, wenn...»

		Der Hämi het nume der Afang vo der Red ghört. Er het syni Schlüß druus zogen und uf nütmeh rächt glost. Am andere Tag het er düre Pfarrer vo Auestei nes Rendez-vous mit dem Ruedi Effinger am Fahr vo Schinznach la verabrede. Dert sy du di beide jungen Offizier lang mitenand uf mene Wäg im Schachegstrüpp uf und ab gange. Mit dürre Worte het der Hämi der Houptmen Effinger z’ Red gstellt, was er vom Xandi Wagner wüssi und was dä im Sinn heigi.

		«Er hätti dys Rächt reschpäktiert,» het der jung Effinger g’antwortet, «er weiß, was er euch beidne schuldig isch —; aber sitdäm er gmerkt het, daß sech ds Madeleine nid cha decidiere, lat ers halt o nid so liecht la fahre. Er nähm sech gwüß nüt use, solang du ufem Plan bisch, aber begryf...»

		«Nume z’ guet begryfen i,» het der Hämi mit mene gäle Lache vor sech ane gseit. Und du reckt er sech uf und fahrt furt: «Aber jitz chunts uf d’ Gnepfi. Eim ds Rächt und dem andere d’ Liebi, das git e kei Läbtig.»

		«Du muesch nume rede,» meint der Effinger. «I bi ganz sicher, sobald der Xandi ghört, daß du da bisch und dys Rächt forderisch, so packt er zsämen und geit. Er isch en aständige Möntsch.»

		«I ha ne nie anders gkennt. Aber mit däm Nahgä 243 isch mir nid ghulfen und no weniger dem Madeleine. Ihm z’lieb mueß eine vo üs beidne dürta sy.»

		«La mi no einisch mit ihm rede.»

		«Du channsch lang rede. Dem Madeleine mueß jitz der Wäg dür ds Gstrüpp ghoue sy.»

		«Wenn der Xandi no einisch i frömde Dienscht gieng?»

		«Du channsch ne schicke, wohi daß d’ witt. Was isch mit däm gwunne, wenn er dem Madeleine sy Liebi mitnimmt? Begryf, i wott kei Komedi. Mer wei nid gvätterle mitenand. Es söll um ds Läbe gah. Es isch mir ganz glych, wenns mi chlepft. Aber so wott i nümme. Also red mit ihm. Es gilt. Aber säg’ ihms dütlech. I wott e kei Guslete, wo me nam erschte Chräbel Schluß erklärt. Wenn er nid ds Courage het mi mit dem Däge dürz’tue, so wei mer lieber zur Pischtole gryfe.»

		Mit schwärem Härz isch der Ruedi Effinger über d’ Aare zrück. 244





XI.




		I nere heimelige Gibelstube vo der Burg Wildegg isch der Xandi Wagner i de Hemlisermel der verchehrt Wäg uf nere Stabälle gsässe, het d’ Bei vo sech gstreckt, d’ Armen uf d’ Lähne gleit gha und us syr längen irdige Pfyfe blaui Wülkli zur Cassettedili ufeblaset. Syni heitergrauen Ouge hei i Hindergrund vo der Stuben und doch i d’ Wyti gluegt, währed ihm, groß und stattlech a Ofe glähnt, der Ruedi Effinger sy schwären Uftrag usgrichtet het.

		Es isch es Erwache gsi füre Xandi. Alli di Jahr düre het er i nere süeße Verliebtheit gläbt. D’ Längizyti nam Madeleine het syni Tagen usgfüllt, im Dienscht und daheim. Und derby het er doch ganz guet gwüßt, daß nüt druus cha wärde. Und jitz, im Ougeblick, wo der Hämi wieder umecho isch und der Troum hätti sölle verflüge, het sech plötzlech öppis vor synen Ougen ufta. Daß ds Madeleine ne wohl het möge lyde, het er natürlech scho lang gmerkt gha. Aber daß es grad eso stüend, wie-n-ihm der Effinger da brichtet het: Hie d’ Liebi, dert ds Rächt, das hätt’ er sech doch no nid la troume.

		245 Da hets nüt meh gä z’ studiere. Wenn er di Liebi het welle wärt sy, so hets numen eis gä: D’ Forderung vom Hämi anäh.

		«So sygs! Eine vo beide.» Mit däm isch er ufgsprungen und het sy Pfyfe zum Fänschter us gworfe, i Hof abe, wo si i tuused Schärbe zerfahren isch.

		«Bsinn di!» mahnet der Ruedi. «Lue, i gloube nid. daß dir mit däm dem Madeleine Herbort e Dienscht leischtet. Mir gfiels geng no besser, du giengisch wieder i nes Regimänt, öppe nach Holland oder...»

		«Nüt. — Vom Ougeblick a, wo-n-i weiß, daß es mi z’ Grächtem gärn het, chan i nüt anders meh mache. — Also, bis so guet und arrangier di Sach!»

		«Isch es dr ärnscht?»

		«Heilig ärnscht.»

		«Bisch für Dägen oder Pischtole?»

		«Was möcht är?»

		«Schieße.»

		«Guet. Yverstände.»

		Wo der Xandi wieder allei gsi isch, sy du bald di schwäre Gedanken über ihn cho. Was wärde d’ Lüt säge? Der Papa? Und ds Madeleine sälber? — Lang het er dür ds Land ab gluegt. Es isch so wehmüetig schön gsi, das Aaretal mit syne glänzige Bögen i de roten und gäle Böum und Büsch. Di duftige Jurabärgen und dä guldig Dusem über allem zsäme. — Wenn er erscht no gwüßt hätti, daß dert unde, uf der 246 große Bärnstraß e Gutsche mit dem Madeleine Herbort und syr Pflegmuetter drinne dervo fahrt!

		Niemer het gwüßt wie und dür wän; aber der Landvogt het erfahre, was di junge Herren im Sinn gha hei. Und wenn er scho uf ne Wäg froh gsi wäri der fatale Situation nes Änd z’ gseh, so hingäge het ers du doch nid begährt. Er het mit dem alte Herr Effinger welle ga rede; aber da hets gheisse, der Oberscht sygi z’ Bärn im Chriegsrat. Uf das hi het me la aspannen und ds Madeleine ufem chürzischte Wäg mit der Frou Landvögti ga Märchlige gschickt. Es het sech gwehrt dergägen und gseit, es begähri nid wieder i d’ Kur vo der Maréchale. Gnützt het es ihm aber nüt. Der Herr Gabriel het befohle, und me isch gfahre, und zwar sträng, vowäge d’ Tante Rosine het e Brief a Oberscht von Effinger mitgha. Daß me juschtemänt druuf grächnet het, d’ Frou de Chateauvieux wärdi’s de zur Raison bringe, isch natürlech dem Töchterli schön verschwige worde.

		I den erschte Tage het sech z’ Märchlige, wo me jitz halt mit ds Herr Maréchals zsäme Menage gmacht het, alles Müej gä, dem Madeleine mit Artigkeiten über ds Böschte wägz’hälfe. Zum Glück het es nüt gwüßt vom verabredete Duell. Aber d’ Maréchale het einewäg für guet gfunde, ganz hübscheli z’ mache. Si het sech druuf verla, daß der Papa Effinger no z’ rächter Zyt ga Wildegg abe chömi, für nes Unglück z’ verhüete, und de «hätti si de bim Gugger welle 247 luege, öbs nere nid grati, dem Hämi no zu sym Rächt z’ verhälfe.» Vor allem us hets jitz gulte, dem Madeleine der Lohn rächt chüschtig z’ mache.

		Da sy si du wieder einisch binenandere gsi, di drei Fründinne, d’ Frou Willading und di beide vo Märchlige, und hei ds Madeleine ghüetet. Dasmal frylech isch me nid im Garte gsässe, sonderen im Sääli vorem Kaminfüür. Us Angscht, si chönnte sech verschnäpfen und ihre Chummer umen Usgang vo der Affaire z’ Wildegg la merke, sy si eisilbiger gsi als sünsch. D’ Frou de Chateauvieux het agfange vo Campagne reden und du so bylöufig gseit, si heig doch mängs gseh vo schöne Landsitze, aber öppis so gfreuts wie dä Lohn wüßt si de niene. Wär dä heigi, chönni sech d’ Finger schläcke, bsunders jitz, wo alli Ussichte vorby syge, dussen a menen Ort no Carrière z’ mache. «Ewig schad isch es, Madeleine, i gloube no jitze du hättisch succès gha.»

		Mit däm faht d’ Frou Therese still für sich afah lache.

		«Was hesch?» frage di andere.

		«Ach, es isch mer juscht wieder z’ Sinn cho, was is ds Madeleine ds sältmal da usse vorem Weiher für ne Vorstellung gä het.»

		Di beide Fründinne hätte der Frou Willading mögen ume Hals falle für di Glägeheit, ändlech wieder einisch ehrlech dörfe z’ lache. Da steit ds Madeleine, wo juscht dem Kaminfüür gschaltet het, uf, zündrot no im Gsicht vo der Gluet und du undereinisch wieder 248 bleich: «Ja,» seit es stolz, «révérences à recul machen i vor niemerem meh. Aber wie-n-i usgseh — nume jitz a mym inwändige Möntsch —, darf i geng no zeige, villicht no ungenierter als i mi Euch ds sältmal zeigt ha. I begähre kei Campagne und kei Carrière, i wott nume ne Ma na mym Sinn. Au revoir, Mesdames.»

		Mit däm Bscheid het es di dreie la sitzen und isch ufrächt, wie-n-e Chünigin, usen und überufe, dem chranke Herr Maréchal ga Gsellscheft leischte.

		Vo denn ewäg isch d’ Madame de Chateauvieux ihrer Sach nümme sicher gsi und het sech no meh in Acht gnoh. D’ Frou Willading hingägen isch ihrem Gwunder nid rächt Meischter worde. Bi der nächschte Visite, wo nere ds Madeleine z’Allmedingen obe gmacht het, fragt si’s: «Warum wottsch ne-n-eigetlech nid?»

		«E nu,» het ds Madeleine geantwortet, «i bi rächt froh, daß Dir mi fraget. Der Tante Rosine darf i’s ja nid säge, es tät nere schuderhaft weh, und d’ Maréchale begryft so öppis nid; aber Euch sägen i’s gärn: I ha weder Vatter no Muetter, i bi um nes Härz z’ churz cho i myne Chinderjahre. Dir müeßet mi nid lätz verstah. Ungglen und Tante sy ja geng guet gsi für mi, härzig. Aber es Muetter- oder Vatterhärz cha me halt mit aller Liebi und Fründschaft nid ersetze. Und drum luegen i druuf, daß mer my Ma einisch es Härz bringt, wo-n-i de drin ganz daheime bi. Der Hämi isch e Prachtssoldat und e Bärner, wie’s villicht kei zwöite git, aber i gspüren ihms halt a, daß er sech under nere 249 Frou öppis anders vorstellt, als i. Er wott einisch höch obenuse, und mit däm sött’ i de gläbt ha.»

		«Ah, du gloubsch, er sygi so eine?»

		«Und wenn i mi o trumpierti. — Zu mene Baretlihandel giben i mi nid här. Wenn anderi sech dry schicke, tant pis pour elles. Eini mueß afah sech dergäge z’ wehre.»

		«Du hesch villicht rächt,» seit d’ Frou Therese; «aber d’ Wält wirsch du nid ändere. Mir hei alli dadüre müesse.»

		«Wär weiß, es gsäch jitz villicht o anders us, wenn dir ech gwehrt hättet.»

		Underdesse hei di junge Herre z’ Wildegg uf ihri Manier dem Madeleine gsuecht z’ hälfe. A mene chalte Morge, es het strub Wätter gmacht und lang nid welle tage, isch der Xandi mit dem Ruedi Effinger und mene Ma vo Breschtebärg i Burghof abecho. Di graue Wulke hei weder Stärne no Sunneliecht düregla, und der Luft het di dürre Bletter us allnen Eggen und Greben ufgwirblet und höch a de fyschtere Schloßmuuren ufegjagt. D’Felläde hets umenanderegschlage, und d’ Allee und der Wald hei gchroset. Di drei sy mit ygchnöpfte Mäntel dür d’ Allee us gäge Cheschtebärg zue. E chlyni Halbstund vom Schloß ewäg sy si uf ne Blütti usecho, und bald druuf chöme vo Holderbank ufe der Hämi und drei anderi Herre.

		Vo jeder Gruppe het sech Eine losglöst, und di zwee 250 sy ufem Platz zwüsche de Brambeeristude hin und härgloffe, hei mitenandere disputiert, sy zu ihrne Fründe zrück und de wieder zsämecho und wieder usenand. Es isch no so fyschter gsi, daß men enandere chuum uf zäche Schritt erchennt het, und derzue het der Luft i eim yne Bletter ufgwirblet. Me het usgmacht, me well no warte, bis men emel o i der Ornig gsej z’ zile. Einschtwylen isch jedi Partei für sich a mene graue Hüüfli uf mene Boumstamm zsämegsässen und het der Sturm über sech wäg la chute.

		Ändlech hets e chly gheiteret. Me isch a beidnen Orten ufgstande, und der Unparteiisch het mit de Sekundante d’ Waffe — längi Rüterpischtole — vergliche. Grad het Eine no einisch d’Dischtanz abgmässe, da blybt er plötzlech stah, lost und luegt. Und di anderen alli dräje sech o gäge Rand vo der Blütti. «Huefschlag,» — seit der Ruedi Effinger und geit mit länge Schritte gäge Wäg zue. Er trouet synen Ouge nid. E Rüter chunt mit gsänktem Chopf under de bogne junge Bueche derdüruuf. Fescht stampfet der Goul ufem verwurzlete Wäg. Der Unparteiisch und d’ Sekundante chömen o nächer und z’ hinderscht di beide Duellante.

		Uf eismal isch der Rüter vor de Böum ussen und pariert sys Roß hert vor dene junge Herre. Es isch der alt Oberscht Effinger, e wätterfeschte Ma mit chaltem Gsicht. Sys Roß isch bachnaß und dampfet.

		«Was git das da?» fragt er ruuch. Und no bevor er en Antwort het, brüelet er se-n-allizsämen a: «Dir 251 donners Narre! — Wüsset Dir nüt Bessers, als Liebeshändel usz’fächte, jitz, i däm Ougeblick, wo alles ufem Spil steit? Üses Vatterland isch i höchschter Gfahr. — Packet enanderenah zsäme, und marsch ga Bärn, i d’ Artillerieschuel. Dert isch eue Platz.»

		Verläge luege ne-n-alli a. «Es isch mer ärnscht,» fahrt der Oberscht furt. «Wär e rechtschaffene Kärl isch, chunt mit mir. Häre mit dene Pischtole! Die wei mer für d’ Franzose lade, statt irged e brave Bärner dermit umz’bringe. — Eui Händel,» seit er zu de Duellante, «chönnet dir de nachhär ustrage, wenn nid der Chrieg zwüschen euch beidnen etscheidet.»

		Der Oberscht isch so lang i de Brambeeri blibe, bis di junge Lüt sech ufe Wäg gmacht hei.

		«So sygs!» seit der Hämi zum Xander und git ihm d’ Hand. «Der Chrieg söll etscheide.» 252





XII.




		So gschwind isch das aber nid gange. Wohl het me’s gseh cho; aber einschtwyle sy nume d’ Politiker a der Arbeit gsi, und für di jungen Offizier, wo mit dem Papa Effinger ga Bärn greiset sy, hets wenig gfreuti Arbeit gä. Weder der Hämi no der Xandi hei ihm viel Dank gwüßt für sys ruuche Dryfahre. Es het no gar nid usgseh, wie wenn der Chriegsgott se wetti la ds Hälmli zieh. Di Einzige, wo öppis dervo gha hei, sy d’ Eltere gsi. Der Xandi isch bis über ds Neujahr bi sym Vatter im Ortbüehl blibe, der Hämi z’ Chäsertz. Der Herr Herkules het sech ume bchymet und isch nümmen erchlüpft, wenn sy Großneveu zue-n-ihm cho isch. Aber der Hämi het mängisch sy liebi Not gha, wenn der alt Herr ne gfragt het: «Warum machsch o nid vürers mit Hürate? I möchti das gärn no erläbe.» Und prezis glych isch es ihm daheim gange. Syni Schwöschtere hei na nere Fête blanget, und d’ Eltere hei o nüt welle begryfen a der Gschicht. «Jitz, wills Gott öppe,» het d’ Mama am Neujahrsmorge bim Felicitiere gseit, «bringt is ändlech das Jahr dy Brut i ds Huus.» Der Herr Philipp Anton het geng 253 no ghoffet, es grati der Regierung der Konflikt z’ verschlirgge, und gfunde, sy Suhn sötti jitz afangen über ds Alter use sy, wo men us purlötiger Militärlerei na mene Chrieg gluschtet.

		Aber statt daß men im neue Jahr hätti chönnen a Liebi und Luschtbarkeit dänke, het ds Chriegsgschpänscht meh und meh ds Land überschattet. Der Hämi, wo i der Vendée z’ Grächtem het glehrt ryte, isch bi den Aargauer-Draguner yträtten und alli Bott als Ordonnanzoffizier über Land gschickt worde. Vom Neujahr ewäg isch er mängisch wuchelang nümme heicho. Das Adjutanteläbe het ne-n-i mänge Landsitz und zu mängem schöne Meitschi gfüehrt. Meh als einisch hätti’s nume ne Wink bruucht, so hätt’ er so nes Chrottli i den Arme gha. Aber settigs het dem Hämi nüt gseit. Numen ei Gedanke het ihm der Wäg gwise: Er hets welle derzue bringe, daß me z’ Bärn nam Chrieg uf ihn zeigi und sägi: «Das isch e Fäger.» Und de, het er gmeint, chönnts ihm de nümme fähle.

		Luter und luter hets i de Dörfer afah räble. Im Horner isch ei Muschterig uf di anderi cho. Bataillon um Bataillon het me gseh marschiere, und ändlech hei d’ Chuzefüür, Trummlen und Hörner di Letschten underem Dachschärme füregjagt. Der Herr Böspfenniger isch gar nümmen us der Stadt heicho, und syni Lüt hei alli Müej gha, dem lahme Herr Herkules usz’rede, daß er o no ga Bärn yne fahri, wenn d’ Rät- und Burgerglogge hinderem Dälhölzli brummlet het.

		254 Der Hämi isch mit syne Draguner bald hiehi, bald derthi dirigiert worden und het derby mit Chummer und Etsetze gseh, wie di bravi Bärner Armee obem Hüscht und Hott vo de Befählen afaht usenanderefalle. Het hütt der General befohle vorz’rücke, so het z’ morndrisch der Chriegsrat wieder alles zrückzoge. Und schließlech sy Befähl und Gägebefähl grad mitenandere cho. Da hei du afange di Geduldigschte d’ Pfyfen usem Muul gnoh und gseit: «Tuusigdonner, was söll men o?» Wie länger deschtmeh het der Hämi a di fromme Chouans dänkt, wo o mängisch obem Gstürm vo ihrne bluetjunge Generäl der Chopf gschüttlet und nümmen ab Fläck welle hei. Aber mit eim het er sech tröschtet: Wenns de albe gulte het und d’ Offizier vora sy, de wohl, de sy si de cho, und der Leidischt hätt’ sechs nid vergä, dahinde z’ blybe. Wartet nume, het er dänkt, mer wei se de scho läbig mache, wenns nachen isch.

		Aber wo’s geng nid het welle guete mit däm Gchafel vo Dispositione zwüsche Chriegsrat und General, hei si der Ydruck übercho, es wüssi überhoupt niemer Bscheid, me mangleti sälber z’ luege, wenn öppis gah sölli.

		So isch es gstande, wo me zum erschtemal vom Bielersee här und vom Buecheggbärg d’ Kanone het ghört donnere. Da het me nüt anders dänkt, als jitz chöm der Befähl druuflos z’ marschiere. Statt däm heißt es, me sölli necher gäge d’ Stadt zue.

		Das het du der Ornig der Todesstoß gä. Wär sich 255 sälber nütmeh zuetrouet het, het sech gärn necher a d’ Stadt zueche gla. Di andere hei gfunde, das fählti sech grad no, daß me syni Dörfer und Heimetli mit Wyb und Chind und Waar de Franzose überließ, für dene Stürm z’ Bärn inne ga d’ Sach z’ verteidige. D’ Offizier hei guet gha z’ rede. Niemermeh het welle lose. Und wo der erscht Soldat den Offizier z’ trotz dervo gloffen isch, für Huus und Hei ga z’ verteidige, da isch o de Höseler aghulfe gsi. Wenn me se nid gäge Find well füehre, so tüeje si nümme mit, hei si gseit, für der Löl z’ mache syge si nid cho. So isch mängi Kompagnie den Offizier grad under der Hand verbrosmet. Aber no sy nere gsi, wo a Gideon dänkt und probiert hei, di Brävere binenandere z’ bhalte.

		Am vierte Merze het men i der Richtung gäge Solothurn es paar Kanoneschütz ghört. Uf das hi sy eint und anderi Truppe dert use marschiert. Der Hämi isch mit syne Draguner vo Lyß här cho. Sy Houptme het ihm befohlen ga Hofwyl vorus z’ ryte, zum Hauptquartier, damit me vernähmi, was gah söll. Wo-n-er z’ Hofwyl acho isch, het er dert niemermeh gfunden als der Houptme Stäck mit nere Kuppele Landstürmer und nere Zwölfpfünderkanone. Dä het ihm du gseit, der General sygi mit synen Adjutante gäge ds Grauholz übere, dert wärdi gschanzet und me welli am Sand e letschte Versuech mache. «Mit was, weiß i nid,» het der Herr Stäck gseit. «Es isch ja i aller Gotts Wält niene nütmeh rächts binenandere. Bis geschter sy hie 256 no zwöi Bataillon gsi und e Jeger- und Scharfschützekompagnie und d’ Schwyzer. — Alls furt. — Grad vori isch der Wattewyl vo Loins mit mene Bataillon vom Regimänt Zollikofe vo Seedorf furt gäge Froubrunnen abe. Und dert, änet dem See, gseht Dr? Uf der Höchi bi Deißwyl? — Dert sy Ämmethaler; aber si hei ihri Offizier abgsetzt. — Das isch es Gfuuscht mit der neue Regierig.»

		«Was neui Regierig?»

		«Ja, wüsset Dir no nüt?»

		«Was wett’ i wüsse? Sit dem früeche Morge bin i underwägs und ha niemer gseh.»

		«He, dä Morge het d’ Regierig abdanket. Und jitz isch e provisorischi da. Die möchti jitz wieder agryfe, wo alls usenanderen isch und kei Chatz meh drüber chunt.»

		«Hätte si doch der General la mache!»

		«He natürlech. Was wott doch so-n-e Chriegsrat! Das isch ds dümmscht Tier, wo’s cha gä. Es Dotze Chöpf und kei Verstand.»

		Der Hämi isch du wyter gritte, i ds Grauholz. Änet dem Moos, uf der Straß zwüsche Schönbüehl und Urtene het er no d’ Bajonnet vom Bataillon vo Wattewyl gseh glitzere. Sünsch isch wyt und breit nüt umewäg gsi. Me hätti chönne meine, me sygi im tiefschte Fride. Chalt isch es gsi, d’ Fälder no grau und i jeder Mulde Schneefläcken und gfrorni Glungge. 257 Der Seedorfsee isch tschägget gsi vo Schnee und schwarze Fläcke. I syr schwarzgrüene Stilli het ds Grauholz e fyrlech truurigen Ydruck gmacht. Ändlech, bim Sandtöri, gseht der Hämi nes Trüppeli Rüter. A der wyße Huetborte erchennt er der General von Erlach. Der Ruedi Effinger isch by-n-ihm und anderi Adjutante. Flugs isch der Hämi uf se zue gritte, het dem General sy Mäldung gmacht und der Befähl übercho, alles dahäre z’ dirigiere, was er uf sym Rückwäg vo Truppe zu Gsicht überchömi. Dä churz Ougeblick, wo-n-er da bi dene Herre gsi isch, het ihm fascht no der letscht Muet gnoh. Der General het so nidergschlagen usgseh, daß mene schier nid het dörfen arede.

		Zwo Stund später isch di chlyni roti Kompagnie im Grauholz agritten und het im Wald innen afah bivouakiere. Uf der große Straß sy d’ Ordonnanze hin und här gritte; aber sünsch isch nüt gange. Me isch uf de Boumstümpen umenandere gsässen und syne trüebe Gedanke nachegange.

		Erscht gägen Abe-n-isch es läbiger worde. Gäge de Viere het me düre Wald Marschtritt ghört. Wär a Straßegraben isch ga luege, het bald d’ Tête vom Bataillon Tillier zwüsche de Tannewänd gseh uftouche. Ärnscht und fyschter sy si vorbymarschiert bis zum Waldsoum am Sand. Vor syr Kompagnie här isch der Xandi Wagner marschiert. Er het der Hämi nid gseh. Dä isch i Wald zrück gange, zu syne Draguner, wo hinder ihrne Rossen umeblegeret hei. Bald druuf het 258 men obehär der Straß ghöre hü brüele, Geisle chlepfe, kommandiere, byschten und chnorze. Dert het der jung vo Rodt eis vo syne Bataillonsstück düre stößige Wald uf gschaffet, uf nes Hübeli vorem Soum usse. Und währeddäm si ds anderen undehär der Straß vüregstoße hei, isch wieder Infanterie amarschiert, ds Bataillon Daxelhofer. Das isch rächts näbe d’ Konolfinger vom Major Tillier cho. Und zletscht sy si no mit dreine Sächspfünderkanonen ufgfahre, zmitts zwüsche beidne Bataillon, uf der Straß.

		Jitz hets doch wieder na öppisem afah usgseh, und me het agfange sech für d’ Nacht yrichte. Der Wald het gchrachet vom Holze, und bald scho het me zwüsche de Tanne Bivouakfüür gseh ufsprätzle. Blaue Rouch isch über d’ Zwislen ufgschlichen und i der Abedsunne verfloge. Vo wyt hinde sy si mit Holzburdine cho, hei Proviant und Munition zuechegschleipft.

		Du chunt wahrhaftig no-n-e Gutsche cho z’ fahre. Öppen e Schybeschutz hinder der Front haltet si. Ihreren es paar stygen us, und bald merkt me, wär es isch. I mene ganz eifache Soldatekaput chunt der Schultheiß Steiger mit sym Brueder und sym Schwigersuhn Jenner, sym Ordonnanzkorporal Dubi und dem treue Chammerdiener von Allme. Alles, was am Straßebort steit, nimmt der Huet ab. Er geit no ufrächt, dä alt ehrwürdig Ma; aber schitter isch er doch und luegt furchtbar ärnscht dry. Da chunt ihm der General etgäge. Der Schultheiß het fascht e kei Stimm 259 meh. Aber en Offizier, wo ganz nach derby gstanden isch, het doch verstande, was si zsäme gredt hei und gits wyter. Z’ säge heig er nüt meh, heig er dem General gseit, aber er well mit de Soldate cho stärbe.

		Jitz gange si vo Kompagnie zu Kompagnie, vo Gschütz zu Gschütz und rede de Soldate zue. Das het se-n-ufgchlepft. Aber bald isch es wieder still worde. Nah-ti-nah sy no anderi Ratsherre, zum Teil alti, tubwyßi Manne, ganz allei uf der einsame Waldstraß derhärcho, alli mit dem Vorsatz ihres Letschte für ds Vatterland cho härz’gä. Überem Bärggrat isch der Mond ufgangen und het schwarzi zaggeti Schätten uf di heitergraui Straß gworfen und dusse, ufem schwarz und wyß gfläckete Moos ussen i dünni Näbelschwaden ynezündtet. Da und dert isch no es Trüppeli Offizier vorusse gstanden oder e Schildwacht. Bi der oberschte Kanone het me ne Sabel gseh glänze. Vo Zyt zu Zyt isch e Rüter über Fäld cho oder gange, e Patrouillen amene Hag nah düüßelet. Sünsch isch alles im Wald um d’ Füür ume gsässen oder trüebsälig under de fyschtere Tanne ghocket. D’ Nacht isch läng worde, z’ läng für mänge, wo nid müed gnue gsi isch, für bi där Chelti z’ schlafe, und jitz so gruusam Zyt gha het drüber nachez’dänke, was es well bedüte, wenn der Schultheiß sägi, er chömi mit ne cho stärbe. — Cho stärbe! Da hei di alte Tanne mängs z’ ghören übercho, wo nie i nes möntschlechs Ohr het welle.

		Der Hämi isch mit andere jungen Offizier i der 260 Nechi vom Füür blibe, wo der Schultheiß und der General sech dranne gwermt hei. Bis gäge Mitternacht isch dert geng no öppis gloffe. Me het d’ Ohre gspitzt und ufpasset, wär sech da umetrybi. Das isch nötig gsi. Het me nid scho vo vier Oberschte ghört, wo letschti Nacht vo verhetzte Soldate sygen ermordet worde. Nah-ti-nah isch du o a däm Füür ds Gspräch verstummet, und me het nume no ds grüene Holz ghöre sprätzle. Da isch du o dem Hämi nüt anders blibe. Er het müesse syne Gedanke freie Louf la. Bis jitze het er sech gwehrt dergäge. Aber sitdäm er gwüßt het, daß dert, under de Tanne, o der Xandi Wagner als treue Chriegskamerad dem letschte Kampf uf Tod und Läben etgägeluegt, isch ihm meh und meh alles wieder läbig worde, was er hinder sech gha het. Lächerlech chly syn ihm jitz alli syni Liebessorge vorcho. Was isch doch o settigs, wenn es sech drum handlet, ds Vatterland vorem Undergang z’ rette!

		Morn am Morge scho villicht isch es etschide, het er sech gseit. Wie mängisch isch er doch i der Vendée so nach vorem Tod gsi! Aber nie hets ihm der glych Ydruck gmacht wie hütt. Z’erscht isch es ne hert acho z’ dänke, daß ds Madeleine mit dem Xandi sötti glücklech wärde, wenn är hie sy Tod fänd oder zum Chrüppel gschosse würdi. Aber nah-ti-nah het er sech dry ergä, und es isch ihm geng klarer worde, daß er doch eigetlech vor Gott und Möntschen am süberschte dastüendi, wenn er dene beiden ihres Glück gönnti.

		261 «Warum brächt’ i das nid über mi? — Gschej, was well,» het er sech z’letscht vorgnoh. «Vorem Glück wott i dem Madeleine nid sy. Das möcht’ i nid uf mi näh. Und wenns doch na mym Tod so söll cho, so wott i ne-n-o im Läbe nümme dervor sy. Er sölls ha.» Das isch sy letschte Gedanke vorem Yschlafe gsi.

		Wo-n-er wieder erwachet, ghört er uf der Straß Huefschlag. Es rytet wieder en Ordonnanz Bärn zue. Zwüsche de Tannestämm flackeret Füürschyn. Ach ja, dert isch ja ds Hauptquartier. Schätte bewege sech drum ume, ganz geischterhaft. — Aber, was ghört men o? Donnerets eigetlech? Jitz erscht erwachet der Hämi z’ grächtem. Das isch ja Kanonedonner. Me gseht Lüt a Waldsoum useschlyche. Der Hämi taschtet sech o dert vüre. Da stande ja scho di meischte Soldate, luegen und lose. En erschte schwache Schyn vo Tagheiteri macht ds Fäld grau. Schwarz und totestill steit drum ume der Wald. Hinder de Tanne grediübere, gäge Froubrunne, brummlen i eim furt d’ Kanone. Sogar Flintefüür ghört me. I der Morgestilli ghört me ds Echo im Bärgwald ruusche.

		Di Herre vom Stab sy binenandere vornen am Waldegge. Der Hämi düüßelet zueche. Es nimmt ne wunder, öb me ne z’ Hülf well ga Froubrunne. Grad chunt er derzue, wo der Ruedi Effinger ufsitzt und mit zweene Draguner abrytet. Er söll ga luege, was da unde gangi. Alles isch Oug und Ohr. Me verhet völlig der Ate, für besser z’ ghöre. Es chunt nächer. Decidiert, 262 es chunt nächer. Derzue tagets hübscheli. D’ Lüt gange zu de Gwehrpyramiden und luege no einisch d’ Füürsteine nache. D’ Offizier bringen Ornig i d’ Ufstellung. D’ Kanonier stoßen ihri Piesse besser vüren und underlege d’ Reder.

		Jitz wärde d’ Offizier alli zsämegrüeft. I menen änge Kreis stande si uf der Straß, bi der Sächspfünderbatterie ume General ume. Erscht jitz, wo’s z’ grächtem taget, gseht me, was für nes grings Hüüfli da binenanderen isch, für dem Find der Zuegang zur Stadt z’ verwehre. Wenns tuused Ma sy, so isch es alles. Und füf Kanone. Me hüetet sech der Mannschaft z’ verrate, daß vo Solothurn här e ganzi französischi Division im Anmarsch sygi. Der Schultheiß redt den Offizier zue. Si söllen alles tue, für d’ Mannschaft ufz’chlepfen und binenandere z’ bhalte. Es syg ja wohl es chlys Hüüfli, aber e chlyni Schaar vo Opferwillige heig scho mängisch Wunder verrichtet. Und villicht laje sech de die, wo der Muet verlore heigen und jitz überall verzatteret syge, o wieder zueche, wenn si gseje, daß me’s no nid ufgä heigi. «Jitz wei mer nid a üs und üsi Sach dänke. Jitz gilts dem Vatterland. Zeiget, daß dr synere wärt syd. Mer sy’s dene schuldig, wo ihres Bluet scho derfür vergosse hei.»

		Andächtig lost alles dem ehrwürdige Greis. Scho ihm z’lieb tuet me gärn sys Beschte. Der Hämi isch hinderem Kreis düre bis i d’ Nechi vom Xandi gschliche. Wo-n-es heißt: «Auf eure Posten, marsch!» steit er 263 hert näben ihm und fasset ne bi der Hand. Si luege sech fescht i d’ Ouge. «I überla dirs,» seit der Hämi, «es ma gah, wie’s will. Nume daß dirs wüsset, daß ig euch beidne ds Glück gönnt ha, wenn i öppe blybe sött.»

		Stumm und verwunderet luegt ne der Xandi a.

		«He ja,» git ihm der Hämi zur Erlüterung, «ds Rächt mueß i Gotts Name der Liebi wyche.»

		Uf das hi drückt der Xandi sym Kamerad d’ Hand, und jede geit uf sy Poschte.

		No einisch geit der Schultheiß der Front nah, vo Ma zu Ma. Jede söll gseh, daß er da isch und by ne blybt.

		Jitz fahts afah glitzeren uf der Solothurnstraß, und im Waldsoum grediübere, bim Schönbüehl wirds läbig.

		Pang! Der erscht Kanoneschutz vo der Bärnersyte. Fascht fyrlech isch es. I vielne Wälle louft ds Echo dem Bärg nah. Isch es nid ds Signal zu mene heiligen Opferfescht? — Bald knallet der zwöit Schutz. Aber jitz chunt der Befähl z’ warte mit wyterem Füüre, will men erchennt, daß der Wald dert äne vo Landstürmer gramslet. Stromswys chöme si ume Waldegge vo Urtene här. Si flieh gäge Bärn zue. Wyber, Greise, Buebe, alles dürenand, und hinderne donnere di französische Kanone, chnatteret Flintefüür. Das isch kei guete Zuewachs.

		«Manne, blybet fescht, wenn si hie düre flieh! Löit 264 ech nid mitryße!» Me stellt zueverläßigi Offizier hinder d’ Front und a d’ Straß.

		Wie vo der Angscht häreblaset, chunts über ds Moos, alles underenand. Wär der bescht Ate het z’ vorderscht. Scho vo wytem brüele si ihre Schräcken us: «Si chöme. Si chöme z’ hälle Hüüfe. S’ isch nüt meh z’ welle. Si schieße Pumi, di schwarze Tüüfle.»

		«Löit se düre!» befiehlt me de Kanonier uf der Straß. «Aber daß sech niemer lat la mitryße!»

		Nume ganz wenigi Flüchtling blybe stah, für sech hie no einisch z’ wehre. Fascht alles stürmt dür di dünni Front i Wald ynen und verlouft sech. Der gfährlechscht Ougeblick isch überstande. Niemer het sech la verfüehre, sowyt me’s überluegt. Nume di Kanonier a der Straß hei chly wohl viel z’ ghören übercho. Aber no bhet se der Houptme Manuel binenandere.

		Dert z’mitts im lingge Flügel steit, weiß Gott, der alt Schultheiß uf mene Boumstamm, so wyt vorne, daß ne jede cha gseh. Der Dubi und der von Allme hei-n-ihm d’ Ellböge. Bringts da no Einen über sech dervo z’ loufe?

		Pang! — Länger cha me ds Füür nümme hinderha. Zwüsche de letschte Flüchtlinge sy scho Husaren im Waldrand äne. Und dert, am Schönbüehlegge, wirds chrisdick. Rüter, Fueßvolk.

		265 Pang! Pang! «Guet zile! — Nid überjufle! — No chly höcher! So. S’ isch guet!» — Pang! — «So rächt. Dä het ygschlage. — Uswüsche! Flingg! — Häre mit där Cartouche! So. — Wupp! Wupp! Fescht. D’ Chugle nache! — Vüre mit der Piesse! — — Macht nüt. Nid umeluege wäge so mene Hämpfeli Dräck. Höcher! Höcher! Chly meh linggs. So, guet! Lunte! Füür!» — Pang.

		Aber jitz fahre si grediübere scho mit der zwöite Piessen uf. Was di Chätzere flingg sy! Es blitzet. E Dampfwulke. Pumm!

		So geits wyter. Ds Echo chunt scho lang nümme nache. Der ganz Wald z’ ringsetum chroset nume so. Und jitz chlepfts und chrachets o i de Tannen obe, und am Waldsoum lige scho ihrer paar. Brav. Die hei ihri Sach rächt gmacht. Nid umeluege. — Präng. Es chnättschet i de Tanne. Dert gheit e Tuller abe. — Der Schultheiß steit wie-n-e Bildsüüle.

		Aha, aha. Si deployiere. — Lueget dert! Si chömen über ds Moos.

		Pang. — So rächt. Dä putzt. — Aber si rücken einewäg vor. Eis Peloton über ds andere. — Füür halblinggs!

		Es reckt nümme. Si chömen is i d’ Flanque. «Herr Major Tillier! Zwo Kompagnie linggs la abschwänke. — Aber vorwärts. Es pressiert.» Der Befähl wär verstande worde. Aber me bringt d’ Lüt nid us der Füürfront. Si wei nid furt vonenandere, nid vo der Fahne 266 wäg. Ma für Ma mueß me se-n-us der Füürlinien userupfen und völlig wyters müpfe. Derzue chlepfts und chrosets und donnerets, daß me niene nütmeh ma erbrüele.

		«D’ Draguner übere, ufe lingge Flügel. Marschmarsch!»

		Es räblet und chlepft und chroset geng strüber. Me drückt dür ds Gstrüpp gäge nördleche Waldsoum.

		Vorwärts, Manne! Vorwärts! Uf se!

		Oh, si sy z’ spät. Me blybt im Waldsoum chläbe — zwüsche zwöi Füür.

		No hei si in Egi. No wird brav gschosse. — Aber es lugget wüescht i der Füürlinie.

		Jitz lärmets o hindenache, zwüsche de Tanne. Me ghört a der Straß fluechen und befähle. — Was gits dert? — D’ Sächspfünder-Batterie fahrt ab. Y Wald yne, Bärn zue. — Jitz isch gfählt. Aber, was wott me? Gägem Tannacher zue chlepfts geng nächer im Wald inne. Me ryßt der Schultheiß vo sym Boumstamm abe. Wenn er nid de Franzose läbig well i d’ Händ falle, so müeß er furt. Es isch ihm nid grate davorne sys Läbe dra z’ gä. Glücklecher schynt der Ratsherr Effinger da näben ihm. Mit dreine Chuglen im Lyb lyt er zwüsche de Böume. Aber er läbt no, dä arm Ma. Der Schultheiß git ihm d’ Hand; aber rede chan er nümme mit ihm. Scho dä Lärmen und sy schwachi Stimm! Und di beide Treue, der Dubi und der von Allme, füehren ihren alte Herr mit Gwalt düre Wald hindere. 267 Wahrhaftig. D’ Gutschen isch no da. Währed scho vo zwone Syte d’ Flintechugle dür ds Tannchris pfyfen und hüüle, hälfe si-n-ihm i Wage. Niemer vo ne-n-isch troffe. Si fahre mit ihm ab.

		Bald druuf rytet o der General mit syne letschte Lüte zrück. No git er linggs und rächts Befähle, für z’ rette, was z’ retten isch. Über d’ Worble zrück! heißts. Dert äne, ufem Breitfäld, probieri me’s no einisch.

		Dür di änge Tannezyleten uf der Bärgsyte macht sech jitz o dervo, was no bliben isch vom Bataillon Daxelhofer. Wär no beritten isch, mueß uf der Straß sys Heil sueche. Dert rytet o der Hämi. Es pressiert ihm nid. Syni Draguner sy usenand gstobe. No hoffet er uf ne würdigi Glägeheit, sys Bluetopfer z’ bringe. Vor ihm uf der Straß geit der Herr vo Rodt. Er lat Bluetspure hinder sech i de Schneefläcken und streift sech der Ermel ufe, für z’ luege, wo’s ne troffe heig. Grad het er no probiert, sys lingge Flügel-Gschütz z’ rette; aber d’ Roß syn ihm nidergschosse worde, er hets müesse la stah. Jitz suecht er das vom rächte Flügel, wo-n-er voruusgschickt het.

		Dicker und dicker pfyfts ne-n-über d’ Chöpf, schlats i d’ Tanne. Dert im Wald rächts balge sech di letschte Tillier-Grenadier mit de Schwärm vo der schwarze Legion.

		Da, grad wo si vore Wald use chöme, nümme wyt vom Chappelisacher, fahrt e brave Trainchnächt mit 268 der grettete Kanone. Sünsch isch niemermeh derby. Alles furt. Si gange mit der Kanone wyter, bis si dem Ludi Effinger vo Aarburg nachechöme. Dä isch übel zuegrichtet. Er cha schier nümme loufen und treit doch no d’ Fahne vom Bataillon Tillier uf der Achsle. Si setze ne-n-uf d’ Lafetten und fahre wyter mit ihm. Grad churz vorhär isch dert vorne der Ruedi Effinger mit dem Houptme Stäck düre, vo Zollikofe här. Mit mene tapfere Trüppeli Landstürmer hei si ihre Zwölfpfünder vo Hofwyl här i Sicherheit bracht. Ds Fäld isch gspräglet vo versprängte Soldaten und Landstürmer, wo jede nume no für sich luegt. Usem Wald chlepft ne hie und da e Schutz nache. Aber sünsch het es gstillet.

		Weiß nid warum, aber dem Hämi geit, wo-n-er da so hinder ds Rodts Kanone här rytet, ds Schicksal vo syne Kameraden i de Tuileries düre Chopf. Wieder isch er dem Tod ertrunne — und fragt doch dem Läbe so gar nüt meh dernah. Was söll er no, wenn ds alte Bärn nümmen isch? — Und de, ds Madeleine! — Ach, furt mit dene Gedanke! Er isch ja fertig mit däm. Dem Xandi het ers gla, und jitz blybts derby.

		Aha, da chlepfts wieder hinder ne. Verdammt! Ds Gabelroß am Bode. Es zablet und schlat um sech. Ds Vorderroß schwitzt vor Angscht und lüpft und stygt. «Häb ne, häb ne!» brüelet der Rodt. «D’ Sträng düre! Mer spanne der vorder Goul i d’ Gable. Halt! Halt! Wo wottsch hi mit ihm? Halt, Donnerwätter 269 oder...» Der Houptmen Effinger isch abgsprungen und hilft trotz sym verwundete Fueß dem Rodt, d’ Sträng abschnyde. «Gang!» seit ihm dä. «Gang mit der Fahne, so chunt emel die wäg!» Müehsälig geit er wyter. Der Hämi wott dem Trainchnächt hälfe ds Vorderroß bändige, währed der Rodt d’ Gable vom andere freimacht. Da chöme d’ Husaren usem Wald. Der Hämi rytet hinder d’ Kanone und zilet mit der Pischtolen ufe vorderschte Husar. Der Schutz verseit ihm. Er schmeißt d’ Pischtole wäg, zieht der Sabel. Da wird sys Roß troffe, tuet e wüetige Satz und überschlat sech. Der Hämi cha grad no us de Bügel, aber er fallt hert näbem Roß i Acher. Wenn er nume vo de Huefe wäg chunt! — Wohl, es gratet ihm. Underdesse sy Schütz gfalle vom Waldbort am Mannebärg. Eine vo de Husare hets, si schwänken alli ab. Wieder isch der Tod am Hämi vorby gange. Und wär het gschosse? Niemer anders isch es gsi als der Xandi, wo dert mit de letschte vo syne Manne dem Wald nah zrückcho isch und der Hämi nid us den Ouge gla het. Dä weiß nid, wär ne grettet het. Er list sy Pischtolen uf, mueß ds Roß la ligen und froh sy, daß er mit dem Rodt, dem Ludi Effinger und dem Fuehrchnächt cha flieh. D’ Kanonen und ds Vorderroß sy verlore. Währed d’ Franzosen am Waldsoum ralliiere, für über ds offene Fäld vorz’rücke, chöme di drei mit vielnen andere Flüchtige bi der Papiermühli über d’ Worble. Was dert no gah söll, weiß niemer. Alles louft gäge Bärn 270 zue, im dunkle Gfüehl, me findi sech dert vor de Tore vo der Stadt no zsäme zum letschte Widerstand oder zum gmeinsamen Undergang. Da isch du no mänge Ratsherr us der Stadt ufecho, für ume guet z’ mache, was er vorhär zu der Verwirrung bytreit het. Ufem Breitfäld het der General no ganzi Schare vo Flüchtlinge möge stelle. Vom Spittelacher us sy no es paar Kanoneschütz abgfüüret worde. No het da und dert e brave Bärner sys Läbe dragä; aber es isch kei Ornig meh gsi dryz’bringe, und mit jeder Minute hets böset, bis du der Emanuel vo Wattewyl us der Ratssitzung chunt und zmitts dür alles düre zum Wankdorf use rytet und dem General Schoueburg d’ Kapitulation bringt. — Dermit isch Bärn über gsi.

		* * *

		E Stund später isch z’ Märchlige der Chlopfer a d’ Huustüre gfahre, daß im ganze Huus alles zum Tod erschrocken isch. Scho sünsch het me sit vierezwänzg Stunden i der gröschten Angscht gläbt. Es isch niene kei Ma meh umewäg gsi ussert dem chranke Herr de Chateauvieux. Der Herr Gabriel het me scho lang nümme gseh gha, und usem Lächehuus isch alles mit dem Landsturm gange.

		Ds Madeleine wäri ds erschte gsi, wo der Muet gha hätti, ga Bscheid z’ gä. Aber me hets nid usegla. D’ Frou Maréchale isch ga uftue. Vor Ufregung het si keini Wort gfunde, wo si der Xandi Wagner gseht dastah, ganz atelos und mit wilde Blicke.

		271 «Furt!» seit er und schnupet und schnupet. «Machet, daß dr furt chömet, über d’ Aare!»

		«Was gits, um Gotts Wille?»

		«Jitz isch niemermeh synes Läbes sicher. Alles isch drunder und drüber. D’ Franzose sy i der Stadt, und der Landsturm louft usenand. Si wüsse gar nid, was si tüe i ihrer Wuet. Di halbe sy voll. Me schießt uf alls, was eim grad übere Wäg louft.»

		«Und der Herr Ryhiner?» jammeret d’ Frou Rosine, wo sech o zuechegla het. «Heit Dir ne niene gseh?»

		«Weiß nid. Er wird wohl i der Stadt sy bim Underhandle. Aber i sägen Ech: pressieret! Machet, daß dr furtchömet. Es chunt nid guet. — Vor allem machet, daß ds Madeleine i Sicherheit chunt. Schickets ga Chäsertz übere, i Lohn!»

		«Und der Hämi?»

		«Äbe drum,» seit der Xandi mit mene ganz eigete Ton. «Dä wird jitz wohl hei sy. Er isch emel no unversehrt über ds Breitfäld yne gloffe. Dert han i ne no gseh.»

		Di Froue sy ganz z’ hindervür gsi. Si hei nüt dranne begriffe. Wie chunt der Xandi derzue...?

		Aber er het ne gar nid Zyt gla, wyter z’ studieren über wieso und warum. «Pressieret! Furt, furt!» hets nume gheisse.

		«Myn Gott doch o,» het d’ Frou Rosine gjammeret. «Was söll i o mache? Wenn i nume wüßti, wo my Ma isch!»

		272 D’ Frou de Chateauvieux het nid vo ihrem todchrankne Ma furt welle, d’ Frou Ryhiner nid vom Huus, bevor si ihre Ma i Sicherheit gwüßt het. Z’ gueterletscht isch me rätig worde, ds Madeleine mit dem Trineli übere z’ schicke zu ds Saagers. Und der Xandi het sech la erweiche uf d’ Suechi nam Herr Gabriel z’ gah.

		Ohni nume rächt z’ wüsse, warum eigetlech me se dert übere schicki, sy ds Madeleine und ds Trineli über ds Selhofemoos gäge Chäsertz zue gloffe. Ds Trineli het der Schiffstachel uf der Achsle treit — es het doch welle ne Waffe ha —, i der andere Hand e Bündtel Chleider, wo men i aller Hascht dem Madeleine mitgä het. Albeneinisch sy si blybe stah, hei chly verschnuufet, zrückgluegt uf Märchligen und Muri oder voruus uf Chäsertz. Vo Zyt zu Zyt het me ne Flinteschutz ghört, aber nid anders als öppen im Herbscht, wenns jagt.

		Ob däm isch dem Trineli der Gedanke cho, si chönnten am Änd de hienachen o no i Landsturm oder gar i d’ Franzosen yne grate, vowäge me het o dem Gurte na hie und da ne Schutz ghört und, wo si nächer cho sy, sogar es Brüel vo der Straß här. Da isch im Trineli di alti Wunden ufgange. Es het kei Ton meh gseit, uf kei Frag meh g’antwortet. Sy Schiffstachel het es nume mit herte Finger gfasset, d’ Zänd ufenandere bissen und drygluegt, wie wenns dür ne Wand düre sött Buechstabe läse.

		Ändlech chöme si a ds stotzige Bort. Im Dorf obe, 273 meh gägem Lohn zue, ghört me Lärme. Und wo si scho nach a der Straß obe sy, falle Schütz. Z’erscht dänkt ds Trineli: «Jitz gilts»; aber es meischteret sech. Me het ihm ja ds Madeleine avertrouet. Also lieber warte. Verstecke. Dert isch di gwölbti Tüele, wo der Bach drin under der Straß dürechunt. I nes paar Sprünge sy si derby und schlüüfen yne. Geng wyter, bis si fascht änen use chöme. Dert blybe si muusstill und lose mit Härzchlopfe. Me ghört Roßtrapp, Brüelen und Flueche. Mit de Füeße halb im Wasser, drücke si sech a d’ Muuren und lose wyters.

		Vor nere Viertelstund öppen isch der Hämi heicho ga Chäsertz, todmüed und so nidergschlage, daß er chuum meh nes Wort fürebracht het. Sy Vatter het er i der Stadt atroffe, und dä het ihm gseit: «Gang hei, ga Chäsertz, und lue, was si mache!» Und er isch use. I der gröschte Confusion het er se daheim gfunde. Erscht z’ Mittag heigs ja no gheisse, me heigi d’ Franzose z’ Neuenegg verchlopfet und alles chöm’ guet. Und jitz chöme vo allne Syte deren usöde Landstürmer cho z’ laufen und bsoffeni Soldaten und tüeje, me wüß nid wie se-n-abwehre. Er söll doch um Gotts Willen i Lohn übere, nam alte Herr ga luege.

		Der Hämi geit, blybt aber undereinisch stah. Was isch das? Usem Gurtetäli füre chöme Lüt cho z’ rochle. Äbe, so Landstürmer, wo nümme wüsse, a was si ihri Töubi wei usla. Und, was gilts, es sy Husare hinder 274 ne här oder Draguner. Me ghört emel Huefschlag. — Söll er zrück — söll er i Lohn? Der Nechi nah geit er derthi. Da chunt ja wahrhaftig der Herr Herkules ihm etgäge. Um ds Himmelswille, wie gseht dä us! Dä halb glähmt Greis! Ds Bluet im Chopf. Und i der Hand e Pischtole.

		«Aber Unggle, was chunt Euch z’ Sinn?» — Er nimmt ne bim Arm. «Gschwind chehret um! Was weit Dir da usse? — Gseht Dir nid, dert chunt e ganzi Kuppele Marodeurs derhär. — Chömet!»

		«Äbe!» seit der Herr Herkules. «Äbe. — Äbe!»

		«I bitten Ech, chehret um, Unggle. Es chönnt es Unglück gä.»

		«Äbe,» seit er wieder, ryßt sech los und luegt der Hämi bitterbös a. — «Isch es wahr? — Säg mer d’ Wahrheit! — Isch Bärn über?»

		«Chömet Unggle, i bitten Ech. Was weit Dir da usse?»

		«Was i wott? Ha, was e Bärner söll.»

		Mit der Pischtolen im Anschlag louft der Herr Herkules dene Landstürmer etgäge. Wott er se-n-ächt amachen umz’chehre, uf d’ Franzose z’ dorf? — Das cha nid guet cho. Der Hämi gseht, daß si uf ihn aschla. Er louft ne-n-etgägen und macht ne Zeiche. Er dröit mit dem Sabel. — Z’ spät.

		E Schutz, zwee drei. — Der Herr Herkules lyt uf der Straß, ufem Gsicht und dä, wo-n-er sächs Jahr druuf gwartet het, daß er ihm sys Glück chönni mache, 275 näben ihm, und es rots Bechli rünnt ihm über di schwarze Revers vo der Draguneruniform.

		Das verirrte, verhetzte Volk, wo gmeint het, es müeß Rach näh a dene, wo ds Unglück verschuldet heige, isch im Chlupf ob syr eigete Tat erwachet. Usenand gstobe sy si, wie vor sich sälber. Wyt und breit isch niemermeh umewäg. Totestill isch es.

		Jitz troue sech di zwo under der Straß füre. Mit aller Vorsicht chöme si düre Bachgraben uf, luegen ume. — Alles still gäge ds Fäld und gäge Bärg. Aber uf der Straß? Si recke sech uf. — Da tuet ds Madeleine ne Schrei. I nes paar Sätzen isch es dobe, uf der Straß.

		«O Herr Jeses! — Hämi! Hämi!»

		Uf de Chneu isch es näben ihm, i sym Bluet. Er git ihm d’ Hand und luegts a, ganz lieb und still und schier heiter, wie eine, wo sy Sach gmacht het und z’friden isch. Dem Madeleine erstickt d’ Stimm. Ds Trineli chneulet näben ihm zuechen und hets, daß es nid zsämefalli.

		«Isch er tot?» fragts us syr tiefschte Seelenot use.

		Ds Trineli gseht, daß d’ Ouge broche sy. No zieht er schwär, schwär der Ate, tuet e Süüfzer und isch übere. Syni Züg glette sech. Wenn doch Bärn nümme ds alte Bärn sy darf...

		Ds Madeleine lyt totebleich i de bruunen Arme vom Trineli. Das isch ganz ratlos. Wie i mene Näbel geit ihm e Gedanke düre Chopf: «Jitz sy si villicht 276 binangere, di zwee. Warum han i mym nid o dörfe d’ Hang gä, wo-n-er het müesse ds Läbe la?»

		No het ds Trineli nid gwüßt, was es söll, da wirds am Usgang vom Gurtetäli läbig. Es chöme französischi Rüter derdürab. Jitz gilts aber flieh. Ds Trineli zwängt sech uf und nimmt ds Madeleine, wie me nes chranks Chind nimmt und treits alli Gredi über d’ Matte gägem Wald zue. Verwunderet luege d’ Franzose dene beidne nache. 277





XIII.




		Bi’m Burgerezil a der Muristraß isch der Xandi dem Herr Gabriel Ryhiner begägnet. Nid minder müed und gschlagen als die, wo im Fäld gstande sy, isch er derhärcho. Der Xandi het ne grüeßt und isch grad wieder mit ihm umgchehrt gäge Muri zue. Er het ihm brichtet, wie si z’ Märchligen i der Angscht sygen um ihn. Der Ratsherr het aber di längschti Zyt ta, wie wenn gar niemer by-n-ihm wär. Erscht vorem Egghölzli usse blybt er stah.

		«Heit Dir nid gseit, si heige ds Madeleine ga Chäsertz übere gschickt?»

		«Wohl.»

		«Mit wäm de? — Ghöret Dr nid? Dert äne wird o gschosse. Dasmal wärs mir jitz lieber gsi, es wär hie blibe. Weiß der lieb Gott, was dert äne gscheht. Und wär geit jitz ga luege? I bi nümmen im Stand.»

		«Wenns Ech rächt isch, so gangen i.»

		Der Herr Gabriel luegt sy Begleiter verwunderet a.

		«Machet Ech keini Sorge, Herr Ryhiner. I weiß, was i z’ tue ha. I respektiere dem Hämi Saager sys Rächt und Eue Wille. So wahr i da stande, ohni mi wär der Hämi nid läbig usem Grauholz heicho. Er 278 wird Echs de sälber säge.» Der Xandi het nüt anders dänkt, als der Hämi heig ihn am Mannebärgbort gseh und erchennt.

		Der Herr Ryhiner het ihm danket und gseit, er well ihms nid vergässe, wenn er ihm di Gfelligkeit erwysi.

		Jitz het dä guet Xandi nid dra dänkt, daß niemer ds Schiff vom Halefahr zrück gruederet heigi und i der Ou äne kei Möntsch umewäg sygi, wo me mögti erhosche. Vergäben isch er a d’ Aar abegloffe. Ds Schiff isch am äneren Ufer gsi und kei Müglechkeit überez’cho. So het er wohl oder übel wieder der Bärg uf müessen und über d’ Mettlen i Bodenacher. Z’ Muri het er no sy Wafferock gäge ne bürgerlechi Chutte tuuschet, damit er besser dürechömi. Im Bodenacher het sech o niemer welle vürela. I sym Läbe no nie het der Xandi nes Fährschiff gfüehrt. Aber so-n-es Häxewärch wärdi das öppe nid sy, het er dänkt, und isch dry gsprunge. Zum Glück isch es nid mit nere bschlüßige Chetti abunde gsi, und es isch ihm emel grate.

		Natürlech hets du scho gnachtet, wo-n-er däne der Wäg dür Gstrüpp und Grebe gsuecht het. Naß, müed und verchratzet isch er ändlech über d’ Gürben und i d’ Bälpstraß ufecho. Der Mond isch no nid ufe gsi, so daß me sech fascht meh uf d’ Ohren als uf d’ Ouge het müesse verla. Der Xandi het sech bis a ds Dörfli zueche gschlichen und du z’erscht e zytlang hinder mene Gstrüpp vüren erluußet, was da gangi. Er het grad 279 gmerkt, daß französischi Yquartierung da isch. Latärne, Stroufuehre, Mannsglöuf, Roßtrapp, Reden und Flueche, der Schyn vo Bivouakfüür. S’ isch nid schwär gsi z’ errate. Scho schwärer isch es gsi en Etschluß z’ fasse. Grad um ds Saagers Huus umen isch am meischte Verchehr gsi. Di arme Lüt! Isch ächt ds Madeleine dert inne? — No bsinnt er sech. Aber bald merkt er, daß das Soldatevolk unachtsam isch, müed und halb bsoffen und nume druuf us, sechs la wohl z’ sy. So nimmt er ds Härz i beidi Händ, geit grad uf zwee Franzose zue und fragt se, öb si ihri Sach heige. Er tuet, wie wenn ärs i der Hand hätti, ne jedi Türen ufz’tue. Uf die Manier isch er bis i ds Huus ynecho. I der Äßstube sy französischi Offizier ume Tisch ume gsässe. Ihri Ordonnanze sy ynen und use gstürmt, hei brüelet und gchesslet und d’ Sach umenanderegschlage. D’ Chuchi isch o voll wältsches Chriegsvolk gsi. Die hei da mit Pfannen und Channe gfuehrwärchet, gfüüret, enandere d’ Sach us de Finger grisse, zsäme zangget, Spys und Trank verschüttet, daß es e Gruus gsi isch.

		Ändlech erwütscht der Xandi ds alte Chöchi, wo probiert het i d’ Spyschammere z’ cho, für no öppis ga z’ rette. Sobald das merkt, daß der Xandi öpper hiesigs isch, packt ’s ne fescht am Arm und seit: «Eh der tuusig Gottswille, Herr, chömet, hälfet is doch o.» Jitz erscht gseht er, i was für mene Zuestand di armi Hutten isch. «Chömet doch zu dene Froue,» jammeret si, «me weiß 280 sech ja i aller Gotts Ärdewält niene z’ tue. Was söll men o?» — Vor Briegge cha si nümme rede. Si füehrt der Xandi um ds Huus ume, i d’ Chnächtestube, wo me bi mene Cherzeliecht bösdings het chönnen underscheide, was da isch. Jitz isch ihm aber o der Ate bstoche. Da lige näbenand uf Strouseck zwee Toti, der eint i nere Draguneruniform. Trotz dem schlächte Liecht het er se grad beidi umegkennt. Wie sturmgschlage luegt er und luegt. Und es isch ihm, er müeß mit dem Hämi reden und ne frage, wie-n-er dahärechömi. Lang steit er da mit dem Huet i de ratlose Hände. Er het no gar nid rächt umegluegt na dene schwarze Gstalte, wo dert hinden uf nere lääre Bettstatt sitze. Jitz erscht chehrt er sech mit hundert Fragen i synen ufgrissenen Ouge gäge se. Es sy ja di Froue Saager. Di jüngeri Schwöschter vom Hämi het ihri Muetter i den Arme, wo ganz stober mit gfaltete Händen uf di Tote luegt. Di elteri Tochter chunt ufe Xandi zue, leit ihm d’ Händ uf d’ Achslen und der Chopf a d’ Bruscht: «Hälfet is, hälfet is!» jammeret si.

		Nah-ti-nah sy si sowyt wieder zur Fassung cho, daß si hei chönne brichte, was gange sygi. Si hei du wyter gjammeret, me heigi der Chnächt i d’ Stadt gschickt, der Herr Saager ga sueche. Dervo, daß ds Madeleine hie gsi wäri, het niemer nüt welle wüsse. Erscht wo ne der Xandi erzellt het, wie me’s überegschickt heigi mit dem Trineli, seit du ds Chöchi: «E du myn Gott! Wohl, jitz chunts mer. Es sy ihrere zwo da änen umewäg 281 gsi, grad chuum daß es gscheh isch, wowohl. Das sy se gwüß gsi, e büürschi un e stedtlechi. Me het sech halt nid g’achtet, wohär si chöme. Ersch du, wo du disi cho sy, d’ Franzose. Da han i se gseh alli Gredi übere flieh, gägem Chilchacherholz. Wär weiß, si sy no dert änen u troue sech nid vüre.»

		«Wo isch das?» fragt der Xandi, wo jitz erscht rächt wieder zue sech chunt.

		«Chömet, i will Echs zeige.»

		Der Xandi seit zu dene Froue: «Dir müesset mer erloube, daß i dert übere gange ga luege. I ha’s dem Herr Ryhiner versproche. Sobald i cha, chumen i wieder dahäre.»

		Wo-n-er mit dem Chöchi düre Hof und Garten us geit, löst sech grad der Mond vom Hohgant, so daß me jitz emel o e chly gseh het, wo me louft. Alli Gredi het er richtig nid übere chönne, vowägen uf däm Fäld isch jitz bivouakiert worde. Er het der Rank gnoh übere Chüeliwylstutz und isch du dem Waldsoum nah wieder gäge ds Chilchacherholz, z’erscht undedüre bis schier a d’ Bälpstraß vüren und du derdüruuf und dem obere Soum nah zrück. Lang lang het er gsuecht, Bort uf, Bort ab, und niene nüt gfunde. Er hets scho wellen ufgä, da gseht er im obere Wald, rächts ob Houlistahl es Liecht, a menen Ort, wo keis Huus het chönne sy. Es flackeret ganz urüejig, verschwindet und lüüchtet wieder uf. E Latärne cha’s nid sy. Es blybt geng a der glyche Stell. Der Xandi geit druuf zue. Lang het ers 282 wieder us den Ouge verlore. Aber ändlech ghört er öppis wie Sprätzle, und bald druuf stoßt er uf d’ Heiteri zwüsche de Böume. Richtig, dert i nere guet versteckte Holen isch es. Ganz hübscheli schlycht er vo Boum zu Boum und lost und luegt. Er trouet synen Ouge nid und düüßelet no necher. Es isch so. Da hocket am Füür ds Trineli vom Chälleracher. Wär, wo je einisch i der Märchliger Gäged gsi isch, kennts nid, das schöne Meitschi? Näben ihm zueche lyt o öpper, me gseht nume ne Mantel oder öppis eso und chlyni Füeß, gäge ds Füür gchehrt. Das müesse se sy. Aber si sy nid allei. Uf der andere Syte vom Füür lyt e Soldat. Zwee sys, wenn nid drei. Me gseht grob gnagleti Schuehsole. Wie chöme jitz die zsäme? — Jitz wie mache, für se nid z’ hert z’ erchlüpfe? Z’erscht ganz hübscheli und du luter rüeft er: «Trineli!» Das luegt uf. Jitz darf er zueche. «Bisch du’s oder bisch es nid?» — No so isch ds Trineli erschrocke. «Wär chunt?»

		Der Xandi seit, wär er sygi. Si sölle sech nume nid fürchte. Er chöm se cho sueche. Da rüehrt sech o ds Madeleine uf sym Loubhuufe näbem Trineli und luegt der Xandi mit erschrockenen Ougen a. Lang chunts nid drüber, wo si sy und was los isch. Es chlammeret sech a ds Trinelis Arm fescht. «Heit nid Angscht,» seit der Xandi halblut, «i bi’s, der Xandi Wagner.»

		Ds Madeleine luegt ne groß a und zieht der Mantel uf der Bruscht zsäme. Es tschuderet ihns, und es luegt i ds Füür, ohni ne Lut vo sech z’ gä. Es 283 chunt no gar nid z’ rächt mit allem, was syni Ouge sit dem Abe gseh hei.

		Der Xandi setzt sech ganz nach zuechen und lat sech vom Trineli erzelle, wie si dahäre cho sy. Ga Houlistahl hei si welle, für öppen imene Burehuus underz’cho. Aber da sy o scho überall Franzosen umenandere gstriche. Si hei dert umenand e Fäldwacht ufgschlage, sy aber i allne Hüser umegfahre. Da sy di Beide wieder rainab und du mit dene drei Scharfschütze zsämecho. Die hei o im Sinn gha i de Hüser vo Houlistahl underz’schlüüfe. Si hei nümme wyter möge. «Bös z’ Fueß u sturm i de Gringe sy si,» het ds Trineli gseit. «Weiß nid, was öppe mit ne-n-isch u was si im Biet gha hei, wo si-n-is gseit hei, si welle hie füüre, mer sötten is zuechela. — Was han i angers welle? Chalt, wie-n-es isch? U mir hei ja niene meh gwüßt, wo use. Z’ Chäsertz unde wär me ja wäge de Franzose nienemeh zuechecho. — I ha mi richtig vorgseh. Es söll einen öppis probiere!» Ds Trineli het eim der Stutzer ewäg gnoh und näbe sech gleit gha. «Aber si mache nüt. Si hei gnue.» Alli drei hei gschnarchlet wie d’ Bäre. Es sy Oberländer gsi, wo vom Landstuehl här cho sy und sech verloffe hei.

		«Aber wo syd Dir jitz här cho, daß Dir is hie obe funge heit?»

		Der Xandi het du erzellt, wie’s ihm gange sygi.

		«Isch er tot?» fragt, wie us mene Troum use ds Madeleine.

		284 «Ja, i ha ne gseh.»

		Uf das hi het sech ds Madeleine wieder i sy Mantel und i ds Loub yne vergrabe, wo si-n-ihm zu mene Huli hei zsämegstoße gha. Hie und da no het me’s ghöre süüfze; aber gredt het es nüt. Alli hei jitz gschwige. Wär nid trotz der Chelti ygnuckt isch, het öppe dem Füür nacheghulfen und vor sech ane brüetet.

		Dä Hämi, dä Hämi! het der Xandi geng nume müesse dänke. Es het ne mängisch dunkt, er gspüri no sy Hand, wie-n-er ihm se-n-im Grauholz gä het. Sy Stimm het er ghört und ne de doch wieder gseh da lige näbe sym tote Großunggle. Wär hätti das dänkt! Isch es nid am Abe no gsi, ufem Chappelisacher, wie wenns ihm doch no hätti sölle grate, wie wenn der Tod ne nid chönnti finde? — Und jitz isch es halt doch cho, wie-n-er gseit het: Ds Rächt mueß der Liebi wyche.

		I syr große Müedigkeit het der Xandi dem Schlaf o nümme chönne widerstah.

		Am früeche Morge, wo ds Füür isch ergange gsi, het d’ Chelti se gweckt. No het sech jedes uf irged en Art gsuecht gäge das chalten Erwache z’ wehre. Da tönts vo nere ruuche Mannsstimm dür di dürre Boumchrone, wo der Näbel drinne ghanget isch:

		«Es taget vor dem Walde.

Stand uf, Kätterlin!»

		Mit neren Art Galgehumor hets eine vo dene Scharfschütze, schier no schlafsturm, i Wald ynegsunge. 285 Trotz allem Eländ hei di andere müesse lache. Me het bösdings heiter gseh. Aber es isch eifach z’ chalt gsi, für no länger da z’ blybe. Me isch ufgstande, het ds Loub abgschüttlet, d’ Arme greckt, gstampfet und grangglet. Und du sy si der Heiteri nah hinderem Xandi här usem Wald use, no wyter der Bärg uf, für z’ luege, wo si eigetlech o syge. Uf der Änglischbärgegg sy si übere Näbel usecho, undere chaltblaue Morgehimmel. Jitz hets taget. Me het o i der Tiefi Wäg und Stäg afah underscheide. Wie wenn si dert chönnte gseh, was gange sygi und was der Tag well bringe, luege si gäge Bärn abe. — Ja, me het doch gseh, was gscheh isch. Usem mutze Münschterturm, wo grad über ds Dälhölzli vüregüggelet, isch im graue Dämmer e wyßi Fahne ghanget.

		Der Xander het ds Madeleine a sech zoge. Säge hei si nüt chönne; aber beidne zsäme sy d’ Tränen über d’ Backen ab gloffe.

		Und währed si so dastanden und i der Chelti zittere, wachsen undereinisch ihri Schätten übere Hubel ab, und der Bode wird e chly gäl. Si chehre sech um und gseh obem Wätterhorn d’ Sunnen ufgah.

		Da mueß ds Madeleine a nes ruuchs Wort vo ds Trinelis Muetter dänke. Het si nid ds sältmal gseit: «Wenn dirs de einisch ständlige gseht tage, so merket dir de, was läbe heißt.» Es cha nid anders, es mueß das dem Xandi erzelle.

		«Si chönnti de no rächt ha,» meint der Xandi mit 286 mene heitere Blick uf ds Trineli, wo sech no wohl a di Strafpredigt bsunne het.

		Di drei Scharfschütze sy wyter d’ Egg y gwanderet. Der Xandi hingäge seit: «Jitz sötte mer doch dra dänke ga Märchligen übere z’ cho. I ha ne versproche, sobald wie müglech Bricht z’ bringe. Was wei mer ne ga brichte? Luter Truurigs? Oder wei mer ne nume ga säge, mir heigen is gfunde?»

		«Ja,» seit ds Madeleine und leit sy Chopf mit de rotbrieggeten Ougen a ds Xandis breiti Bruscht, und är leit ihm der Arm drum und drückt zsämethaft mit der Morgesunne nes Müntschi uf di guldige Chrusle vo der Haselmuus.





