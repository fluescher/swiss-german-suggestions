Rudolf von Tavel





Der Stärn vo Buebebärg





		Francke Verlag Bern

[33.-35. Tausend / 1984]



		(Fussnoten zu Berndeutschen Begriffen meistens nach

Berndeutsches Wörterbuch von Otto von Greyerz, Ruth Bietenhard

Cosmos Verlag Muri bei Bern)





Vorwort




		Wär i der Bärner Gschicht daheim isch, dä wird i eint und anderem Zug vom Oberscht Wendschatz e brave Bärner umekenne, vo däm leider no niemer d’Läbesgschicht gschribe het: der Oberscht Hans Ruedolf May vo Rued. Für aber ungeniert chönne z’erzelle, was i uf em Härz gha ha, han ig ihm der Name vo menen usgstorbene Gschlächt gä und ihm mängs adichtet, wo sech nid würklech eso zuetreit het.

		Und no eis! Es git geng no Lüt, wo drüber dischputiere, wär eigetlech im Burechrieg vo Anno 1653 rächt gha heig. I für mi möcht weder di einti, no di anderi Partei verurteile. Me mueß di damalige Lüt numen aluegen als Chinder vo ihrer Zyt und ihrne Verhältnisse. Juscht grad mir hüttzutag hei nid ds Rächt, hert über se z’urteile, bevor mer wüsse, öb mir als Chrischtemöntsche der Wohlstand vo üser Zyt besser möge verlyde, als üsi Vorfahre d’Vorteile, wo der dryßgjährig Chrieg über d’Schwyz bracht het. Wär weiß, ob mir’s besser gmacht hätte?

		z’Bärn, i der Schoßhalde,

im Brachmonet 1907

		Der Verfasser





Erstes Kapitel




		«Söll nen abla, Herr Oberscht?» so het mit vor Ungeduld glänzigen Ouge der Stückmeischter Hofer uf der öschtleche Baschtion vo der Feschti Länzburg der Schloßkommandant gfragt, und scho het i syr ruuche Hand d’Lunte dem nasse Füürtüüfel uf em blanke Stückrohr mit mene schmürzelige Röuchli flattiert, für mit ihm es Höllewalzerli ufz’füehre.

		Der Kommandant, e große, wohlgwachsene Ma mit wüelige schwarze Haare, wo-n-ihm bis uf e breite wyße Spitzechragen abeghanget sy, het chuum umegluegt, wo-n-er g’antwortet het: «Wie mängisch mueß ig Ech no säge, i gäb de der Befahl scho, wenn’s de sy mueß?» D’Lunten isch wieder i Schatte vom Laffetteschwanz abegsunke, und der Oberscht Wendschatz isch mit glychmäßige Schritte zwüsche de mächtige Lindestämm vom Stückgarte düre dem Schloß zue gange. Es isch gruusam heiß gsi — der zwöit Brachmonet Anno sächzähhundertdreiefüfzgi — so daß di chriegsgwahnetere Lüt vo der Bsatzig fuul im Schatte vo de Schloßmuure gläge sy. Aber, was jüngeri, läbigeri Manne gsi sy, die sy zwüsche de beide Kanonen über d’Brüschtung glägen und hei mit großer Spannung gägen Othmarsingen und ds Maiegrüen übere gluegt. Wie schön isch doch zringsetum d’Landschaft gläge! Wald, dicke schattige Boumwuchs, wo me nume gluegt het, und derzwüsche heimeligi Dörfer. Am Cheschtebärg äne het ds Schloß Wildegg i der volle Namittagssunne glüüchtet, und linggs drunder het zwüsche de Waldbörder d’Aare glitzeret.

		8 Gägen Abe hei di mächtige Geböud vom Länzburgerschloß ds Stedtli und di wyteri Gäged verdeckt. Aber gwüß hei di Chriegslüt nid wäge der fründlechen Ussicht eso yfrig gäge ds Maiegrüen übere gluegt. — O nei. — Sondere, me het gwüßt, daß alli di schöne Wälder vo ufrüehrerische Bure wimmlen und daß dert hinde, z’Mellige, der zürcherisch General Werdmüller mit dem großen eidgenössischen Ufgebot steit und numen uf di vier verabredete Kanoneschütz vo Länzburg wartet, für uf se losz’schla. Di Schütz hein ihm sölle säge, öb d’Bure halte, was si z’Bärn obe der Regierung versproche hei. Bevor d’Kanone vo Länzburg e Treubruch verchünde, het der General Werdmüller nid söllen agryfe. Me cha sech dänke, mit weler Spannung di zürcherische Schildwachen uf em Maiegrüen gäge Länzburg usgluegt hei. Was Heimehöcken und Förchthansen oder o sünscht fridlechi Gmüeter gsi sy, so hätte si am liebschte d’Ohre verschoppet, für di Signalschütz nid z’ghöre. Aber es het o nid a settige gfählt, wo schier nid hei chönne warte, für wieder einisch e tolli Chlopfete mitz’mache. Es syn ere gnue gsi, wo gfunde hei, der weschtfälisch Fride heig aller Läbespoesie der Todesstoß gä. Und nid minder hei mänge Bärner uf em Schloß Länzburg im stille ghoffet, me dörfi de na de blinde Signalschütz o nes paar Chugle lade für uf — ja nu, uf di — uf di Insurgänte z’schieße. Grad gärn uszogen isch ja eigetlech niemer. Aber einisch im Fäld, Mannevolch under Mannevolch, was het me da no lang wellen erläse, wäm’s gilt? Di Bure hätte ja nid bruuchen az’fa, und z’Bärn inne het me der Mannschaft begryflich gmacht, was ds Heil vo der Republik forderi. Also ganget hei, oder es tätscht; es loufen ere no gnue dasume. Wär a di eigeti Hut oder a Wyb und Chind 9 dänkt het, het’s emel nid la merke. Daß es sech um öppis ganz Fürchterlechs ghandlet het, um ne gruusamen Yschnitt i ds Volk, villicht um ne tötleche Hieb i Wohlstand und Zuekunft vom Vatterland, das isch uf der Länzburg nume dem Kommandant ganz klar gsi, aber däm de o völlig dürsichtig, und er het drunder glitte, so schwär wie ne Muetter um ds Glück vo menen einzige Chind.

		Urüejig isch er hin und här gange, vo der Oschtbaschtion zur Strecki, vo der Strecki zum alte Ritterhuus, und mängisch het me sy großi dunkelbruun gwandeti Figur mit de gääle Strumpfbändle lang gseh uuf und nider gah zwüsche den alte Linden uf der weschtleche Burgterrasse. Albeneinisch isch er de, der mächtig schwarz Filzhuet i der Hand, tiefsinnig gäge d’Landvogtei zue cho; aber allimal, wenn er hert vor der Hustür aglanget isch, het er sy schwarzi Mähnen über d’Achsle zrügg gworfen und isch mit gleitigere Schritte wieder furtgloffe.

		So nen Ougeblick het e boumlänge Soldat im Stückgarte profitiert, für über ne dicken Efeustamm i Hof hinder der Landvogtei z’chlättere. Was het er dert gha z’sueche? Er het öppis ghört gyren und het richtig errate gha, daß öpper en Eimer us der unergründleche Zischtärnen ufewindi. Und richtig, da isch ds Landvogts Tribolet Bärnerchöchi gsi und het mit syne luschtige runden Arme der Würbel dräit, daß er nume so gyxet het. Es het der Schlycher nid g’achtet. Wo’s ds Chessi ab em Haagge gnoh und uf e Brunnerand gstellt gha het, nimmt’s ds Büüßi vom mieschige Zyschtärnedechli aben und git ihm es Müntschi. — «Eh der Donner», tönt’s da undereinisch 10 hinder ihm, «das isch jitz o — so amene rüdige Moudi! — Mir, mir, Mädi!» Und göb’s nume rächt gwüßt het, was gscheht, het der Soldat d’Chatz am Stil über e Brunneschacht gha. Und mit der andere Hand het er ds Meitschi a sech drückt und gseit: «Jitz mir eis, oder i la se la gheie!» «Wottsch höre, du Uflat!» brüelet ds Chöcheli und fahrt mit syne chreftige Finger dem Chriseggle-Chrigel — so hei si-n-ihm gseit — i sys vergugerete Gsicht. «We me ne settigi, roti Guggummeren im Gfräß het, daß d’Uuge z’beed Syte schile, so git’s nüt druus, weisch!» Me weiß nid, was si sech no für Komplimänt gschnitte hätte, wär nid zur glyche Zyt dem Kommandant sys vierjährige Buebli, wo änet dem Brunnen im Grebli gchoslet het, plötzlich erschine. Mit lutem Gschrei isch das Pfudümpfli dem Huus zuegsprungen und het dür e Schnäggeturm uuf brüelet: «Tante, Tante, si wei ds Mädeli ermorde!» Wo d’Frou Landvögti a mene Stägefänschter uftouchet isch, het me nume no uf eier Syte der verschine Spitzhuet vom Chriseggle-Chrigel hinder em Efeuwall vo der Hofbrüschtung gseh verschwinde, uf der andere der gringlet Stil vom Schloßmoudi im Chatzeloch vom Chornhuus. Und wo der Kommandant wieder zum Vorschyn cho isch, vom Jammer vo sym Buebli vo z’änerscht änen azoge, da isch o ds Chöchi mit sym Chessi furt gsi. Nume ne Zylete vo Wasserplatsche zwüsche Brunnen und Landvogtei sy als schwachi Indizie da gläge.

		Di alti Frou Landvögti, wo für e Kommandant öppis wie ne stilli Verehrung gha het und würklech mit müetterlecher Sorgfalt als «Tante» — si isch’s nid eigetlech gsi — sys Buebli goumet het, het di fragende Blicke vom Herr Wendschatz no nid beantwortet gha, so het e Huefschlag vom Tor här d’Ufmerksamkeit vo Beidnen uf sech 11 zoge. Und grad druuf isch e Trupp vo mene Halbdotze Ryter, vora e jungen Offizier, i Hof gritte. Der Offizier isch us em Sattel gsprunge, het sy große Schlapphuet zogen und sech vorgstellt als Baron d’Eclépens vo der waadtländische Ryterei. Er het dem Oberscht gseit, er chömi vo Bärn mit nere Botschaft vom General von Erlach a Landvogt vo Länzburg.

		Der Oberscht het der Offizier i d’Landvogtei la füehren und underdesse für d’Yquartierung vo Roß und Ryter gsorget.

		Im Saal vo der Landvogtei het es dä Ougeblick gar herrlech fridlech usgseh. Ohni Wehr und Waffen isch der dick Herr Landvogt im Schatte vom chalte Kamin zwüsche de Fänschter i mene mächtige Fauteuil gsässe, der Chopf uf di breiti Bruscht gsänkt, und het i sy graue Bart yne gschnuuset. Der rych gfältlet und gsterkt Mülisteichragen isch der Hand etfalle gsi, und d’Finger hei im Schlaf zuckt und sech gchrümmt. Und dusse het d’Namittagssunnen uf di prächtig grüeni Ussicht glüüchtet, sowyt der Schatte vom Schloßbärg no nid het möge recke. Der Chnächt, wo der Offizier ynegfüehrt het, rüeft lut: «Herr Landvogt!» Und dä het mit mene hässige Stupf i ds Läären use g’antwortet. Erscht nachhär het er der Chopf uuf, luegt der unbekannt Gascht a, grännet über ds ganze Gsicht, tuet e Blick dür ds Fänschter und pärzet, wo-n-er di länge Schätte gseht: «E, i ha gloub e chly ne prolongierti méridienne gmacht — ähä — m, was bringet Dir?» Der Offizier stellt sech vor, underbroche vom Landvogt, wo i Gang use brüelet: «Hannes! — Bring e Channe Bräschtebärger!» — «Prenez place, Monsieur, s’il vous plaît!» Langsam tuet der Landvogt der Brief usenanderen und luegt eso verstuunet 12 dry, daß me hätti chönne meine, er syg no nid rächt erwachet. Druuf het er sy Gascht afa usfragen über was z’Bärn gangi und was er underwägs erläbt heigi, bis der Hannes mit nere silberige Channen und zweene große Bächer agrückt isch. «Gang rüef dem Herr Oberscht!»

		«Das isch Eui Sach», seit er däm, sobald er zur Tür y cho isch, und git ihm der Brief. Zwöi, drümal het der Oberscht di Botschaft dürläse, und me het ihm agseh, daß er se nid gärn gloubt het. Es isch der Bricht gsi, daß d’Bure sech nid a d’Kapitulation halte, wo si z’Bärn uf em Murifäld mit der Regierung ufgstellt gha hei, daß si dür ds Land ab allerhand Muetwille tryben und daß der Chlaus Leuebärger uf Aarau zue marschiert.

		Der Landvogt het der Kommandant vo zoberscht bis zunderscht gschouet und uf nen Etschluß gwartet. Und wo der Herr Wendschatz nume mit grunzleter Stirnen a Bode luegt und ändlech der Brief no einisch dürelist, geit dem Landvogt d’Geduld uus, und er seit: «Da git’s nüt meh z’märte, d’Kapitulation isch broche!» Der Oberscht wirft e länge, fragende Blick uf en Adjutant vom General von Erlach, wie wenn er e mündlechi Bhertung vo syr Botschaft erwarteti. Aber dä tuet ekei Wank. Druuf geit der Oberscht a ds Fänschter, tuet e Blick gäge ds Maiegrüen überen und druuf e länge, stille zum blaue Himmel ufe. Ändlech seit er mit mene Süüfzer: «Ja nu» und geit zur Tür uus. Jitz isch o der Landvogt trüebsinnig dagstande. Totestill isch es gsi, und di beide Manne hei sech nid grüehrt, bis e Kanoneschutz d’Butzeschybli im Blei het gmacht z’chlefelen und es mächtigs Echo wie ne Wälle vo Wald zu Wald brandet het. Dä Schutz het im ganze Schloß, i der Stadt unden 13 und zringsetum, so wyt me ne ghört het, jedes Härz gmacht z’zittere. Bumm! chrachet e zwöiten über Baschtion, und bald schlycht der Pulverdampf vom dritten und vierte vor de Saalfänschter i d’Luft ufe. D’Spannung isch natürlech mit dene Schütz nid glöst worde. Im Gägeteil, jitz het me mit jedem Pulsschlag erwartet, daß der Schlachtlärme hinder Othmarsinge losgangi und Dampfwulken über em Maiegrüen ufstocke. Statt däm isch bald nam vierte Schutz hienachen Othmarsingen e Ryter uftouchet. Er isch im Galopp alli Gredi über Ächer und Matte cho z’sprängen und het es wyßes Tuech gschwänkt.

		«Aha, da chunnt er», seit der Landvogt, «das isch der Herr vo Graviseth vo Liebegg; mer hei nen usgschickt, für z’erfahre, was der Werdmüller im Sinn het. Si sy nämlech dä Morge scho anenandere gsi, d’Buren und di Eidgenössische, dert im Bruneggerwald äne. — Mer wei ga luege, was er bringt. — Halt, jitz hätt i no bald dä sapperlots Chrage vergässe. ’s isch e förchterlechi Plag, aber was wott me! — Sitzt er rächt?» — «Très bien, Monsieur.» — «Ah pardon, also, s’il vous plaît.» Und dermit sy di Beiden abe, dem Burgtor zue, wo sech o der Kommandant und anderi Gwunderigi vo der Bsatzig ungeduldig ygfunde hei.

		Me het d’Chöpf zsämegsteckt und sech gägesytig usgfragt, was ächt los sygi. Bald ghört me der Roßtrapp uf de runde Bschüsisteine vom Burgwäg. Unwillkürlech het sech der Kreis änger zsämezoge, und chuum het me der Roßchopf im Torbogen erblickt, so brüelet der Liebegger i Hof: «Warum heit Der jitz scho gschosse?»

		«Hätte mer öppe nid sölle?» antwortet der Landvogt, währed der Oberscht nen aluegt, wie wenn er wetti säge: «Han i’s nid gseit?» Der Herr vo Graviseth isch underdessen 14 us em Sattel gsprunge, het syni styfe Bei gstreckt und sech der Stoub ab de Pluderhose gchlopfet. Er het Miene gmacht, mit sym Bricht grad uf der Stell welle losz’lege. Aber das het dem Landvogt nid i Chram paßt, und drum het er der Schloßherr vo Liebegg bim Arm gnoh: «Mer wei ufe!» I däm Ougeblick isch no öpper mit rotem Chopf dür ds Burgtor ufe cho z’flüge — vermuetlech dür di unerwartete Kanoneschütz ufgschüücht — nämlech dem Landvogt sy Tochter mit ihrer Fründin, dem übermüetige Kätheli Willading, wo zum Verdruß vo synen Eltere trotz de gfährleche Zytlöufte nid vo Länzburg isch furt und hei z’bringe gsi. Di Beide sy wieder einisch trotz landvögtlechem Verbot usgschwärmt gsi und hei sech jitz hinder de Gwundrige düren i ds Huus gschliche.

		«Tüet mer de numen abzöumen und gäbet ihm zwe Vierlig Haber! Der Sattel chöut Der druff la!» rüeft der Herr vo Graviseth dem Stallchnächt zue.

		«Was hesch no im Sinn?» fragt der Landvogt.

		«Nüt, nüt. Hei wott i de hütt no.»

		«Du wirsch mer emel jitz nid mit dem lääre Mage welle dervo ryte!»

		«Das nid, aber jitz vor allem wott i us däm Gruscht use», seit der Liebegger und fat, sobald si i gwölbte, mit Hirschgweih dekorierte Gang use cho sy, a, d’Rieme vo sym Bruschtharnisch löse. Der Oberscht het ihm ghulfen und derzue gseit: «Wie möget Dir o bi där Hitz i däm Buuchchessi dasumeryte; me darf’s ja schier nid arüehre, so füürig isch es.»

		Der Herr vo Graviseth het sech nid gärn überflüssigi Vorsicht la vorha. Drum het er, sobald der Küraß uf mene gschnitzte Trog abgstellt gsi isch, dem Oberscht mit 15 menen überlägene Blinzlen i syne schöne, geischtvollen Ouge hinden uf di rächti Achsle gchlopfet und gseit: «My Liebe, i weiß Eine, wo vor churzem froh gsi wär über ne Harnisch.» Er het dermit agspilt uf nes Erläbnis vom Schloßkommandant. Vor zwene Monete het däm nämlech einen us em Suhretal zum Dank derfür, daß er z’Aarau unde d’Bure zum Fride gmahnet het, der Halparteschaft uf em Rüggen abenandere gschlage.

		«’s het öppis», lachet der Herr Wendschatz guetmüetig, «aber einschtwyle mögt i ne gar no nid verlyden und villicht niemeh.»

		«Ja, schmürzt es no?»

		«O ja, wenn i öppe chly ruuch dra chume. Und, was mer ds Unagnähmschten isch, das isch e gwüssi Styfi im Arm. I cha nümme höch ufzieh, nid wyters als eso.»

		«Da müesset Der Ech halt meh uf e Stich verla.»

		«Mer wei öppe hoffe, es gäb fürderhi weder z’stäche, no z’houe.»

		«Hm — hm», meint der Liebegger, wo si zsämen i Saal gange, «de hättet Der hingäge no nid sölle schieße!»

		«Ja warum jitz eigetlech nid?» fragt der Landvogt, wo vora gange gsi isch.

		«Wil der Werdmüller juschtemänt dä Namittag mit de Bure ne Waffestillstand abgschlosse het.»

		«Was?» fragen erstuunet di beiden andere. Und der Herr vo Graviseth fahrt furt:

		«Also, si sy juschtemänt uf em Punkt gsi, enandere z’verhoue, da chunnt der Pfarrer vo — vo Ametschwyl cho z’loufen und offeriert dem Werdmüller, er well di Bure no zur Vernunft bringe.»

		«Was het dä Stürmi sech da dryz’mischle? Lueg dä zu syr Sach!» brummlet der Landvogt.

		16 «Wie heißt er neue scho?» fragt der Oberscht.

		«Hämme, gloub.»

		«E brave Ma, schynt’s», meint der Oberscht für sich.

		«Ja nu, item. Also der Werdmüller isch druuf ygange, und me het e Waffestillstand bis morn am Morgen am sibni verabredet, und...»

		«Waffestillstand mit mene Rebällehuufe! Mer sy afange wyt cho», underbricht ne der Landvogt wider.

		«Ma foi, Rebällehuufe! Es Heer, es großes Chriegsheer, sägen ig Ech. Um Othmarsingen umen isch es Lager, so wyt me gseht, alles voll Zwilchchittlen und Äntlibuecherchnüttle. Und grobs Gschütz hei si o. Ohni dä Waffestillstand wär i überhoupt nümme dahäre cho. — Ja nu, und wie mer mit ne hei abgredt gha und zrüggryte — mer sy no nid z’Mellige gsi — da ghört me bim tuusigsapperlot di Schütz vo Länzburg här.»

		«Ja und jitz?» fragt der Kommandant.

		«Der Werdmüller wott jitz einewäg no warte bis morn; aber me cha natürlech kei Stund wüsse, ob’s nid losgeit.»

		Mit däm isch ds Gspräch für ne Momänt ygschlafe. Jede vo dene drei isch syne Gedanke nache gange, ohni öppis z’säge.

		Ändlich seit der Landvogt mit mene fragende Blick uf e Schloßkommandant: «Ja nu, mer sy hie parat.» Bevor aber der Oberscht en Antwort het chönne gä, chlopfet men a d’Tür, und si geit uuf, ohni daß öpper «yne» grüeft hätti. D’Dienerschaft isch agrückt und het ganz heimelig im Saal afa Tisch decke. Me isch’s eso gwahnet gsi. Und wäre si einisch nid zur Zyt cho, so wär das übler gangen als d’Störung vo irged eren Audiänz. Und daß men im Saal Tische dargleit het, isch z’sältmal 17 nüt z’verwundere gsi: Ds Huus isch voll Lüt gsi und der Platz rar. Di drei Herre hei vo der Dienerschaft nid Notiz gnoh. Was uf em Tisch glägen isch, isch uf ne Trog a der Wand gleit worde, und niemer het sech drum gschore. Nume het me nüt meh vo de Tagesfrage gredt, so lang als d’Dienerschaft im Saal hantiert het. Der Oberscht isch mit de Hand uf em Rügge dagstanden und het di großi Tafelen a der Wand gstudiert, wo d’Näme vo de früechere Landvögt vo Länzburg mit ihrne Wappe sy ufgmalet gsi. Halblut het er buchstabiert und gläse: «Hans Fränkli, Gilgian Spilmann, Hans Heinrich von Balmos — Adrian von Bubenberg — was tuusigs, isch dä o hie gsi? — Anno tuusedvierhundertsibenefüfzg bis einesächzg. — Ja, das isch halt schon e Chehr här.»

		Der Herr vo Graviseth, eine vo de glehrtischte damalige Bärner und e fyne Chopf, fragt der Oberscht: «Was weit Der mit däm säge?»

		«Daß mer leider keini settige Lüt meh heige.»

		«M, weiß doch nid.»

		«Wie wär?» fragt der Landvogt.

		«Wie der groß Buebebärg, i meine dä vo Murte.»

		«O villicht nid grad ganz eso währschafti Houdäge, hingäge...» wott der Liebegger yrede; aber der Oberscht lat ihm nüt gälten und seit mit Chopfschüttle:

		«Mm — mm — nei, my Liebe. Sünsch gsäch es jitz anders uus z’Bärn.»

		«Was? — Wieso?» — frage die beiden andere glychzytig.

		«Zu ds Buebebärgs Zyten isch weniger praktiziert worden als hüttistags, d’Türen isch wyter offegstande, 18 me het meh la yneluegen und isch weniger uf syne Pfruende gchläbt. Derby isch men eifacher gsi, het anderen ihri Sach gönnt, und drum isch es o niemerem z’Sinn cho, sech z’revoltiere.»

		«Und der Twingherrehandel?» wirft da der Herr vo Graviseth derzwüsche.

		«Das isch ganz öppis anders gsi. Und übrigens zeigt grad der Twingherrehandel der groß Underschid. I wil gar nid emal säge, daß di damaligi Politik viel größer und gschyder gsi sygi als die jitzigi. Aber was der Underschid macht, das isch, daß di einzelne hüttzutag nume so lang und so wyt für ds Gmeinwohl ystande, als es sech mit ihrem eigete Nutze deckt. Sobald di beide Sachen usenandere gange, hört d’Ufopferung uuf. Und drum wott men o alleini Herr und Meischter sy; niemer sötti dörfe d’Nase zueche ha, und keine darf öppis meh gälten als der ander.»

		lachet der Liebegger, «das isch ganz e gsunde republikanische Grundsatz.»

		«Wie me’s nimmt», meint der Kommandant, «es excelliert de aber o niemer im Guete. Alles blybt i nere halbbatzige moyenne. Jede weiß, daß me vo ihm nid meh erwartet als vo jedem andere. Und so plaget sech keine hert; aber jede luegt us em wenige, wo-n-er z’verrichte het, müglechscht viel für sich sälber usez’schindte. — Das git de heiteri Soldate! Lueget nume, Dir wärdet de no öppis erläbe, wenn mer einisch zgrächtem müessen abyße!»

		«Mer wei de die scho manöveriere», seit der Landvogt.

		«Ja», fahrt der Oberscht furt, «das cha me nume, 19 wenn me sich sälber in Egi het und sich o öppis weiß abz’bräche. Aber äbe, das het me juschtemänt verlehrt. Lueget de nume! Für üs isch es gar nid guet gsi, daß mer vom länge Chrieg im Rych usse so hei chönne profitiere! ’s isch de Lüte nume z’wohl worde.»

		«Emel de Bure, schynt’s», meint der Landvogt.

		«Ja, ’s het öppis», git der Herr Wendschatz zue, «aber descht sorgsamer hätti me ne du söllen überehälfe, i di böseri Zyt. Si hei sech grüüslech verwöhnt, und wo du ds Gäld so schuderhaft abegheit isch, het’s ne du gar hert weh ta. Me mueß se-n-äbe näh, wie si sy. Üsereinen isch erfahre gnue, für öppe chly z’schmöcke, wie’s wott cho; aber si sy halt wie d’Chinder.»

		«Grad äbe so het me se gnoh», bhouptet der Herr vo Graviseth. «Aber si wei halt sälber groß sy und sech nid la brichte. Säget mer nid, daß me se schlächt behandlet heig! Üsi Herre z’Bärn kennen ihre Vorteil viel z’guet, als daß si nid vätterlech mit dem Volk umgienge.»

		«Äbe grad da hei mer’s», seit uf das der Oberscht, böumelet und nimmt der Liebegger bi mene Chnopf. «So versteit me di Vatterschaft, daß men us Chummer um en eigete Vorteil Sorg zue ne het.»

		«Ja, was weit Dir de anders?» lachet der Herr vo Graviseth überläge. «Das isch doch di wahri Staatsökonomie. Ds Wohl vo der Regierung isch o wieder der Nutze vom Volk. Die hei alle Grund, froh z’sy über ne starki Regierung.»

		«Aber es isch ekei — wie söll i o säge? — kei Liebi drinne.»

		Uf dä letscht Ywurf vom Oberscht hei di beiden andere mit Achselzucken und Chopfschüttle g’antwortet, grad gnue, für im Kommandant ds Gfüehl z’wecke, daß 20 me ne für chly ne kuriose Kärli aluegi. Und drum isch er mit gsänktem Chopf und stoberem Blick trotzig dagstande, wo jitz d’Tür ufgeit und d’Frou Landvögti mit ihrer Tochter Marianne und dem Kätheli Willading yne cho isch. Hinder ne här sy no ne Lütenant vo der Schloßbsatzig und der Adjutant vom General von Erlach cho, und währeddäm me der Herr d’Eclépens dem Herr vo Graviseth und dene Töchtere vorgstellt het, isch ds Ässen uftreit worde: e chüschtigi Suppen und nachhär es währschafts Bratis mit Salat. Das isch alles gsi. Aber derfür het men us schönem Silbergschirr e guete Schluck derzue gnoh.

		Di Töchtere hei jedefalls nid gha z’chlagen über d’Gsellschaft. Alles het ne schön ta; nume der Oberscht isch e chly still gsi und het meh mit der Landvögti gredt. Hie und da het er mit syne dunklen Ougen e verstolene Blick uf ds Kätheli Willading gworfe, wo der ganz Abe ds Gäggels gsi isch und de jungen Offizier d’Chöpf verdräit het.

		Wo me der Tisch abgruumt het, isch es scho chly fyschter worde. Da steit der Oberscht uuf, etschuldiget sech mit verständnisinnigem Blick bi der Landvögti und geit use. ’s het niemer umegluegt, wil me’s gwahnet gsi isch. Mit liechtem und sicherem Schritt isch der Oberscht Wendschatz d’Stägen uuf, dür e dröhnende Gang hinderen und i syr Schlafstube verschwunde. Es isch keis anders Liecht ynecho als es letschts, schwachs Aberot und der Widerschyn vom Wätterlüüchten us nere mächtige Gwitterwulke, wo über em Jura glägen isch. Der Oberscht het nid meh bruucht.

		Am Fueßändi vo sym Bett isch sys Buebli i mene Chinderbettli gläge, im süeßischte Schlaf. — Riesegroß 21 isch der Oberscht dernäben a der Wand gstande, so still, daß er ds Schnuufe vom Chlyne het möge ghöre. Und wo-n-er so still dagstanden isch und bald sys Chind, bald ds Aberot agluegt het, da syn ihm allerhand Gedanken ufgstige, und a Nächt het er dänkt, wo-n-er o so näbe mene Bett gstanden isch und Atezüg verfolget het. Ach Gott ja, ds sältmal isch für ihn o ne milde Sunneglanz erlösche. Und hütt het er sy Einsamkeit wieder dopplet afa gspüre. Der Liebegger, mit däm er’s sünsch so guet chönne het und dä ne doch hätti sölle begryfe, isch plötzlech o zu denen übergange, wo der Chopf über ihn gschüttlet hei. — Di Narre! Zorn isch in ihm ufgflammet und het ne gwörgget, so daß es ihm schier gwohlet het, wenn de albe wieder ds Weh um sy jung verstorbeni Frou d’Oberhand übercho het. Wär der Oberscht nid vo Chindsbeinen a dürynen es fromms Gmüet voll heiliger Ehrfurcht gägen alles Überirdische gsi, er hätti sech mängisch i settige wehmüetige Stunde revoltiert gäge liebe Gott, wil er ihm der einzig Möntsch, mit däm er eis Härz und ei Seel gsi isch, so gschwind wieder wäggnoh het.

		I där Gmüetsverfassung het er nümmen i di heiteri Gsellschaft abe möge. Drum isch er, wo ds letschte rote Fläckli am Himmel erlöschen isch, i der Fänschternischen abgsässen und i ds Stuune versunke. Er het e Stärn bewunderet, wo einsam über der Wätterwand het afa glitzeren im dunkelblaue Himmel. Und derby isch ihm wieder ds Buebebärgwappen i Sinn cho, der einsam silberig Stärn im blaue Fäld über der feschte silberige Schicht vom undere Fäld. — Du schöne lüüchtende Stärn, warum bisch du so allei?

		Dunde, im Saal, isch es underdesse luter und luschtiger 22 zuegange. Ds Ässen isch usegruumt gsi. Me het Liecht gmacht gha und isch heiter um e Tisch ume gsässe. Wo si abgruumt hei, isch der Liebegger e Momänt näbe Schloßlütenant cho z’stah und het ihm mit mene Blick uf ds Kätheli Willading e fründschaftleche Box gä. «Das isch e zächesachi», het er gseit und isch sech bedütsam mit dem Finger um e Hals ume gfahre. Der Offizier het ne verstanden und mit lächerigem Blick ihm danket. — Aber o der Herr d’Eclépens het’s ghört und begriffe. — Der Herr vo Graviseth het mit sym Wink welle säge, d’Jumpfer Willading chönnti di guldigi Barettlichetti zächemal umlyre, wenn si wetti adüte, über wie mänge verwandte Ratsherr ihres charme regieri. Eigetlech verwandti Ratsherre sy hinder em Marianne Tribolet nid weniger gstande; aber es het se lugger i der Hand gha als sy Fründin. Di beide jungen Offizier hei sech zuechegla zum Kätheli, aber bald afa gspüre, was syni wyt offene, heiterblauen Ougen und di vornähmi, möhrig brocheni Falte näbe de Muulegge gseit hei: «Was weit Dir mit mir? Tüet Ech nume nid z’hert gmüeje!» Aber der Adjutant het sech nid welle pfüpfe, göb daß er numen en Alouf gnoh het. A däm Gsicht het er öppis gha z’studiere. Scho nume dä Huufe vo sydige cheschtenebruune boucles! Me hätti ne Staats-Allonge-Perügge für e gröscht Fäldherr druus chönne mache. Wie schön das über di runden Achslen abgflossen isch, so weich und duftig! Und i der Farb hätt’s das Gsicht mit der schönschte Rose chönnen ufnäh. Aber äbe, i den Ougsbraue scho isch öppis gläge, wo eine het gheißen ufpasse; si hei Bögli gmacht, wie ne Mörserwurf, und wenn ds Kätheli dernah öppis gseit het, so het’s dert obe zuckt, wie wenn es Schlängli derdür füehr. Nase, Muul und 23 Chini sy überenandere bouet gsi, harmonischer nützti nüt. Also alles in allem es schöns, gschyds Gsicht uf nere stattleche Figur, e ganze Bitz alts Bärn. Das hätti no gradeinisch amene jeden yglüüchtet, am allermeischten aber d’Barettlichetti, mit allem, was drum und dra ghanget isch. Aber für ne lueme Trappi, ne Längwyler oder ne Höseler isch das nüt gsi, und mänge flotte Fäger isch vom Kätheli abcho mit der Überzügung: e chly minder wär meh. Der Ahang wär de meischte lieber gsi als ds Kätheli sälber.

		Was aber der Zuegang zu ds Käthelis Härz bsunders schwär gmacht het, das isch sy merkwürdigi Doppelnatur gsi. Es isch ei Möntsch im andere versteckt gsi. Der üsser isch es übermüetigs, piquants und e chly trüegerisches Wäse gsi, der inner es liebs, ufrichtigs und zu allem Guete fähigs Härz. Aber das het nume vo Lüte chönnen usglöst wärde, wo i ihrem Charakter so unerbittlech wahr gsi sy, daß si uf ds aziehende Schynwäse vom Kätheli gar nid reagiert hei. Nume vor settiger Wahrheit isch de albe das verfüehrerische Phantom verfloge.

		Währeddäm der Adjutant under Konkurränz vom Schloßlütenant mit dene beide Töchtere sech vertörlet het, isch bi den Alte d’Sprach uf en Oberscht cho. Es sygi doch e merkwürdige Chuz, het der Landvogt gmeint. Aber sy Frou het nüt uf ne la cho. «Er het syni Mugge», seit si, «aber es Härz so groß wie nes Burehuus.»

		«Ender no wie ne Chilche», meint der Liebegger.

		«So groß wie d’Schwyz isch es», spottet der Landvogt, «di ganzi Republik het ja Platz drinn und no allergattig derzue.»

		«Nu mynetwäge», seit d’Frou Tribolet, und ihri Tochter het gmeint, si müeß o no öppis Apartigs über das 24 Härz säge und bängglet nache: «Und doch isch niemer drinne.»

		Es isch halt gar gspässig. Es git Fäll, wo me vo «niemer» redt, wil me nid gärn zuegit, daß öpper umewäg isch, und das nume, wil me nid sälber da öpper isch. Ob das d’Frou Landvögti bi ihrer Tochter vermuetet het oder nid, jedefalls het si nüt derglyche ta und ganz harmlos gseit: «Es isch einisch anders gsi. Sy Frou het das Härz usgfüllt. — Nei, wenn i dänke, was das für nes Glück gsi isch! — Es chunnt ein hert a, z’gloube, daß e Frou ihrem Ma zviel cha sy und daß si furt mueß, damit meh Lüt, wo’s villicht nötiger hei, dervo chönne profitiere.»

		«A bah», meint der Liebegger. «Wär profitiert jitz dervo? — Sy Bueb. Und wär d’Frou nid gstorbe, so giengs’ däm no besser, und der Wendschatz wär en andere Kärli, ’s isch schad für ihn.»

		«Es isch ihm halt nid z’hälfe», bhouptet der Landvogt. «Wenn men äbe geng alles anders wott ha als alli andere Lüt, so mueß me sech de nid wundere, daß men an allen Orten aschießt.»

		D’Frou Landvögti het underdesse zum Zytvertryb e Handarbeit vüregnoh und vor sech abe gseit: «I weiß scho, wo’s fählt. — Das chunnt de scho wieder anders.»

		«Eh, was isch das? — Lueget dert! — Brönnt’s ächt?» fragt da undereinisch ds Marianne und zeigt dür ds Fänschter.

		Natürlech isch men ufgschossen und ga luege.

		«Ja das sy d’Lagerfüür vo de Bure», erklärt der Herr vo Graviseth.

		«He nu», meint der Adjutant, «das schynt es schöns Hüüfli z’sy.»

		25 «Ja, i chan Ech’s säge», fahrt der Liebegger furt, «bi zwänzigtuused wärde’s wohl sy.»

		«Hm, der Huufe macht’s nid, im Gägeteil, wenn’s mit der Disziplin haperet, isch e settige Huufe gar nid z’dirigiere», wirft der Landvogt y. Und der Schloßlütenant ergänzt:

		«Ja, und de hei si ja nüt als Spießen und Chnüttle.»

		Da erklärt aber der Liebegger zum allgemeinen Etsetze: «Grad ganz eso isch es nid. Si hei scho jitz öppis vo grobem Gschütz, und de rächne si äbe druuf, den Eidgenössische no ihres Gschütz abz’jage, und de söll’s de hie uf ds Schloß losgah.»

		«Was? — Uf ds Schloß Länzburg?» fahren alli drei Froue da uuf.

		«Ja, ja.»

		Me het sech wieder uf syni Stüehl nidergla, und der Landvogt het mit vätterlecher Strängi zu dene Töchtere gseit:

		«Ja, jitz daß Der’s de wüsset: vo jitz ewäg wird de ekeis Bei meh zum Tor use gla ohni usdrücklechi Permission vo mir oder vom Herr Oberscht. — Verstande, Herr Lütenant?»

		«Ghorsame Diener, Herr Landvogt.»

		«Aber mi lat Der doch no use?» fragt spöttisch der Herr vo Graviseth.

		«Jä, i weiß nid», gspasset der Landvogt, «i gloub, i well di da bhalte. — Oder was meine di Dame?»

		Mit Halloh het men erklärt, der Herr vo Graviseth müessi über Nacht dablyben und überhoupt en allfälligi Belagerung dür d’Bure mitushalte. Er dörf de nes Journal drüber füehren und es Heldenepos druus mache. Wo-n-er derglyche ta het, er well use, het sech ds Marianne vor 26 d’Türe gstellt und gseit: «Nüt da! Mitgange — mitgfange!»

		«Ja», lachet der Liebegger, «und de Dir, Jumpfer Willading? — Dir ghöret doch o nid zur Bsatzig?»

		«Wohl, wohl», wehrt sech der Lütenant, «si fasset morn e Harnisch.»

		«Quelles bêtises», proteschtiert der Adjutant, «nous conduirons Mademoiselle demain à Berne. — N’est-ce pas, Mademoiselle?»

		Ds Kätheli seit: «J’y suis, j’y reste, je ne crains rien.»

		I däm Ougeblick knallet dussen e Flinteschutz, und mit Chlingele flüge d’Schärbe vo mene Butzeschybli i d’Stuben yne. Alles schießt uuf, wie vom Blitz gschüücht. D’Froue sy zum Tod erschrocke, und was Mannevolch gsi isch, het Huet und Däge gsuecht. Der Liebegger und der Adjutant sy a ds Fänschter gsprunge, und der Landvogt het der Trogdechel ufgschlagen und e Muskete vüregnoh. I der ougeblickleche Stilli ghört men us der fyschtere Tiefi ufe ne grobi Mannsstimm: «Frässet Ech jitz no voll, Dir Tyranne! — Morn z’nacht git’s de Wassersuppe für die, wo nid unger em Schutt sy. — Jitz isch usgregiert!»

		«Ganget i d’Hofstube!» het der Landvogt de Froue befole. — «Wo isch der Oberscht?» het’s gheiße. Alles isch i Gang use, und wo me Liecht bringt, steit der Oberscht Wendschatz scho fix und fertig da und git syni Befähle. Bevor er sälber d’Stägen ab isch, het er der Frou Landvögti ne verständnisvolle Blick gä und gseit: «Also, i verla mi druuf, gället? Es ma de gä, was es will.» — «Isch er erwachet?» fragt si; aber der Oberscht isch scho d’Stägen ab gsi. D’Landvögti isch uf der Stell ufen und het us Chummer, es chönnti no meh gschosse wärde, 27 der Töldi Wendschatz abe gnoh. «Gäbet ne mir!» het ds Kätheli Willading afa äke. Und es het nid lugg gla, bis es der Bueb triumphierend i sys Bett treit het.

		I däm Ougeblick het es im Härz vom Marianne Tribolet öppis gä. Es isch sech sälber nid rächt klar worde, was. Bis dahi hei di beide Fründinne glychmäßig und einträchtig i di schöne melancholischen Ouge vom Oberscht gluegt; jitz aber het ds Marianne gmerkt, daß ds Kätheli ne Vorzug suecht. Ds Galleseckli isch ihm übergloffe, und wenn es o nüt hätti welle derglyche tue, so het es doch no währed der Nacht Glägeheit gfunde, dem Papa vo «der dumme Komedi mit däm Bueb» z’brichte. Der Landvogt het schynbar gar nid druuf glost; aber was dem junge, weiche Härz vo syr Tochter weh ta het, isch grad starch gnue gsi, für im herte Regäntehärz vom Vatter d’Tribfädere zu mene tüüfelsüchtige Streich usz’löse. Agseh frylech hätt ihm’s niemer.

		Im Hof unden isch d’Mannschaft aträtte. Der Oberscht het se-n-im Schyn vo nere Fackle gmuschteret und uf ihri Poschte gstellt.

		Der Herr vo Graviseth het la sattlen und hei welle ga Liebegg. Me het sech däm widersetzt, und wo’s nüt ghulfe het, wil er’s nid het welle la druuf abcho, sy Familie für längeri Zyt im Stich z’la, het men ihm Begleitmannschaft abotte. Aber «nüt», het er gseit, «die kenne der Wäg nid; aber mys Roß kennt ne. Heit nume nid Chummer!»

		Da het der Oberscht Wendschatz erklärt, jitz syg är Kommandant vo Länzburg und vor der Tagheiteri laj er niemer use.





Zweites Kapitel




		Im Schloß het’s no lang nid Rueh gä. Nid daß men öppe viel Lärmen und Glöuf ghört hätt. Wenn scho da und dert e schwäri eichigi Porte gschletzt worden isch, so hätti ein das dür di unerchannt dicke Muure düre nid mögen im Schlaf störe. Aber me het halt doch nid rächt gwüßt, was es öppe no chönnti gä, und isch men ändlech trotzdäm e chly ygnuckt, so isch vom Hof här e flüchtige Fackelschyn ufgangen und het der Schatte vo de Fänschterchrüz wie nes Gspänscht über d’Dili gjagt.

		Der Töldi het wohl gmerkt, daß öppis mit ihm geit, wo me ne züglet het, aber nid rächt was. Er het o Liechtschyn und Schätte gseh, aber syni Ougsdechle sy wieder zuegfalle, göb daß er begriffe het, was los isch. Im Troum sy ds Büüßi und ds Mädeli und der Chriseggle-Chrigel, Kanonen und Gvätterzüüg an ihm vorby gange wie anderi Nächt o. Aber jitz, wo d’Tagheiteri i d’Stube cho isch und’s bald wär nache gsi, für i Papas Bett ufez’chlätteren und ne ga z’plage, da het der Töldi nid begriffe, wo-n-er isch. Statt der gwahnete Dili mit de blüemelete Träm het er es fyschters Brätt ob sech gha, i mene Cabinettli vo Umhäng isch er gläge, und es frömds Dachbett het ihm d’Ussicht gnoh. Hert näben ihm isch, e Madonna i der Nachtchappe, ds Kätheli Willading glägen und het mit majeschtätisch weiche Züge der Ate zoge. Der Töldi het’s gkennt, so guet wie di andere «Schloßtante», aber es isch ihm doch e frömdi Pärson gsi, und drum het er afa druuf sinne, wie-n-er zu sym Papa chömi, ohni daß si’s merki. Gar nid ungschickt isch 29 er dür d’Umhäng use gschloffe. Er düüßelet zur Tür, reckt sech, zieht mit Müej und Not di schmidysigi Fallen aben und isch dusse. Ds Kätheli het wohl öppis ghöre chlepfe, aber es isch sech nid so gschwind bewußt worde, was gangen isch. Der Töldi het sech i däm Flügel vom Schloß nid usgkennt. Er isch mit syne blutte Füeßli über di chalte Steiplatte pföselet, bis er e Stäge gfunde het. Dert isch er ufe, wil me ja zu ds Papas Stuben o geng d’Stägen uuf gangen isch. Aber es isch halt en anderi Stäge gsi, und wo der Töldi dobe wieder i ne lääre, düschtere Gang chunnt, wo niemer als en alti Flädermuus logiert het, het er sech schuderhaft afa förchte, isch d’Stägen ab gstünggelet und het jämmerlech nam Papa gschroue. Das het du ds Kätheli zvollem gweckt, und jitz isch es gleitig der Usryßer cho abfassen und het ne wieder zue sech i di warmi Chefi gnoh. Aber der Töldi het nam Papa bäägget und sech lang nid welle still ha. Zletscht het ds Kätheli mit ihm afa z’bodestelle, so daß er für guet gfunde het, nahz’gä. Wo me du ändlech ufgstanden isch, het’s ihm du erscht gar nümme gfalle. Ds Kätheli het gfunde, dä Bueb gsej verwahrloset uus und het ne du trotz sym Sperzen und Wehren enere gründleche Toilette underworfe. Vo denn ewäg het der Töldi e Bumbereschpäkt vor der «Tante Kätheli» bhalte, und er het gar nüt derwider gha, wo sech es paar Stunde später d’Nachricht im Schloß verbreitet het, d’Tante Kätheli welli verreise.

		Mit däm Wellen isch das richtig so ne Sach gsi. Wie nächer der Ufruehr gäge ds Schloß zue cho isch, wie lieber wär ds Kätheli dablibe, nid nume für de daheim öppis chönne z’erzelle, meh no für zgrächtem öppis dürez’mache. Aber der Herr Landvogt isch ganz anderer 30 Meinung gsi. Är het, ohni längs Fäderläsis z’mache, der Fründin vo syr Tochter erklärt, er syg’s ihrem Papa, dem Herr Dütsch-Seckelmeischter, schuldig, se hei z’schicke, göb daß es losgangi; er heig mit dem Herr d’Eclépens gredt, daß er se hei eskortieri, und d’Sach syg i der Ornig. Es git alti Herre, wo vor mene enchantierende Blick us schöne, füechten Ouge dasuustrohle wie ne Cheigel. Aber zu dene het der Landvogt nid ghört, es hätti o nid müessen e Tribolet sy! Der Herr d’Eclépens frylech het herrlech wohl gläbt a sym Uftrag, und wenn me ne gheiße hätti über Basel ga chehre, er hätti’s unbsinnet gmacht. Me het übrigens gar nid wyters gfragt, wäm’s rächt syg. Dem Kätheli het me nes großes läderigs Fällyse bracht, für syni Sachen yz’packe. Der Sattler het e Damesattel zwäggmacht, und nam z’Mittagässe het der Herr d’Eclépens Ufbruch befole. Da chunnt men aber cho säge, me mangleti dänk wäge der Dame, wo mitsöll, no chly z’warte, es donneri. Was, donnere tuet’s?

		Ja, es het neue niemer derwyl gha, uf ds Wätter z’luege, sünsch hätte si gseh, daß es brandschwarz us em Gäu ufecho isch. Ruuchi Luftstöß hei der Stoub im Schloßhof ufgwirblet und di alte Linde gstrublet, wo me d’Roß wieder i Stall gfüehrt het. E wüeschte gääle Dunscht het d’Luft gfüllt. Di früsch verguldete Wätterfahne hei glüüchtet wie Flamme, und der Wirbelsturm het se zringsetum tribe. Tropfe, so groß wie Bärnpfund, sy a d’Schybe gfahre, und ändlech isch Blitz über Blitz dür ds Gwülch gschosse. Der Donner het no giechtiger gchrachet, gwaltiger dröhnt als geschter di fatale Kanoneschütz. Es isch allimal uheimelig gsi, wenn’s eso um das isolierte, höchbouete Schloß ume gwätteret het. Aber hütt 31 het me’s nid ungärn gseh, wil me dänkt het, es wärdi ds Bureheer a Schärme tryben und e chly abchüehle.

		Aber, was gseht me dert uf der Straß vo Othmarsinge här cho? Zmitts im schwärschte Rägesturm chöme Lüt cho z’loufe, Wyber mit Chinder a de Hand und a de Chittle, allerhand Volk mit Sack und Pack, Wägen und Vieh. Und alles eso ärschtig. Zerscht sy si ganz verzatteret cho, du geng dicker, ganzi Hushaltige mit Chärren und Gräbel. Das het nüt Guets la vermuete. Geng meh, geng meh. Wie wenn ganzi Dörfer züglete, so isch es derhär cho.

		Der Landvogt isch bleich worde, der Oberscht urüejig. «Es schynt doch welle losz’gah», meint der Schloßkommandant, «das sy Flüchtigi, si wei i d’Stadt.»

		«Söll men ächt la d’Tor zuetue?» fragt der Landvogt.

		«Nei, nei, me mueß ne Luft la, me mueß mache, daß si dürechöme. — Übrigens sy das beidergattig Lüt; da wärde Lindi o derby sy.»

		A allne Fänschter und i de Schießscharten isch me gstande, für däm Zug zuez’luege, wo sech i de tiefe Charrglöus dür Sturm und Räge düreg’arbeitet het.

		«Nei di Arme!» — «Lueget dert di Frou! Drü fergget si mit sech.» — «Was git’s jitz dert? — Es isch es Gständ.» «Si prügle sech — oder was mache si? — Lueget! lueget!» — «Es isch e Chue am Bode.» — «’s wird öppen e Wagen ygchrutet sy.» — «Nei, nei, si schryßen a mene Tier ume, lueget wie si’s stüpfe!» — «Dert macht eine d’Fuuscht gäge ds Schloß.» — «Dä Löl, mer chönnen emel nüt derfür!» — «Aber, was isch ächt o los?» — «Warum chöme si?»

		32 So het’s im Schloß obe dürenandere gredt, währed ds Gwitter gäge ds Maiegrüen zue sech verzoge het und di flüchtigi Karawane geng nächer cho, geng länger worden isch. Gäge ds Züribiet überen isch es blauschwarz gsi, ds Schloß Brunegg het glüüchtet wie ne Bitz Fuulholz i der Nacht. Und i der Wyti het’s donneret, donneret ohni Ufhöre.

		«E myn Gott!» rüeft eini vo dene Froue, «lueget, es het ygschlage. Lueget dä Schyn ob em Maiegrüen!»

		Dem Landvogt sy zviel Lüt umewäg gsi. Ungeduldig, uschlüssig und mit chaltbösem Gsicht isch er im Saal umetrappet und het der Oberscht mit stumme Blicken um sy Meinung gfragt.

		«Mer wei se la cho», meint der Oberscht, «oder weit Dir i d’Stadt abe, Herr Landvogt?»

		Dä schüttlet der Chopf. Da chunnt ihm der Herr d’Eclépens under d’Ouge. Di Froue sy a mene Hüüfli i nere Fänschternische gstanden und hei bald truurig uf d’Straß abegluegt, bald verlägen uf e Landvogt.

		«Je crois que la pluie cesse, le temps va s’arranger», seit dä plötzlech zum Adjutant.

		Der Herr d’Eclépens het begriffen und isch dem Kätheli Willading höflech ga säge: «Avez-vous le courage de partir? Il faudrait profiter du moment.»

		Im Grund isch me froh gsi, dem Landvogt ab de Närve z’cho und het sech i Hof abe verzoge. Der Landvogt het dem Kätheli höflech d’Hand gä, aber syni Wort gspart. «Bhüet Ech Gott! Mes compliments dem Herr Seckelmeischter!»

		D’Roß sy langsam, schier e chly gstabelig us em Stall vürecho. Der Herr d’Eclépens het dem Kätheli i Sattel ghulfen und gluegt, ob ds Gepäck guet ufgschnallet syg, 33 und nachegurtet. Du isch er sälber mit elegantem Schwung i Sattel und het syne Draguner befolen ufz’sitze. Alles het ds Kätheli bewunderet, wie-n-es comme-il-faut gsässen isch und mit heiterer Würdi adieu gwunke het. Bi der Zischtärne, wo ne der Landvogt nid het chönne gseh, isch der Oberscht gstanden und het i aller Stilli dem Abmarsch zuegluegt. ’s isch es prächtigs Bild gsi, dä Ougeblick. D’Abedsunne het der Schloßhof us mene Wulkeriß mit guldigem Liecht überschüttet. Uf Büsch und Böum het’s glänzt und glitzeret, und a jedem Dachtrouf sy Chettene vo Diamante ghanget. Di rote Röck vo de Ryter hei hälluuf glüüchtet, und dem Kätheli isch der duftig Sunneschimmer uf em stolze Gsicht gläge. Syni schöne boucles het’s i mene guldbrodierte Netzli under e mächtige Fäderehuet ufebunde gha, und mit wahrer Majeschtät isch der blau Rytrock über sy stattlechi Figur und über d’Flanke vo sym Füchsli abegfalle. D’Händ sy i gääle Stulphändsche gsteckt. Jitz wirft’s im Abryte der Chopf uuf, luegt no einisch zrügg, winkt es letschts adieu — me het nid rächt gseh, wäm — und verschwindet im fyschtere Torboge, sy Eskorte hinder ihm här.

		Mit großer Sorgfalt isch men über d’Fallbrügg ab, mit gsänktem Chopf dür di zwöi üssere Tor und uf der Morgesyten um ds Schloß ume, für uf em grob bschossene Burgwäg i d’Stadt abez’cho. Sowyt isch alles guet gange. Aber jitz stoßt di chlyni Cavalcade uf ne Huufe Länzburger Stadtvolch, wo mit großem Beduuren und mit Etrüschtung dem Yzug vo de Flüchtige zuegluegt und üsne Ryter der Rügge gchehrt het. Di guldigi Abedsunne het nid nume di stolzi Gruppen im Schloßhof obe belüüchtet, hie unde het si i di änge Gassen yne zündtet und der ganz Jammer, wo sech da yne gflüchtet het, mit 34 grällem Schyn überschüttet. D’Ratlosigkeit uf beidne Syte, bi de Stadtvätter und bi de flüchtige Landlüte, het d’Spitzi vom Zug zum Stillstah bracht, und vo hinde vüre het sech ds Eländ zum Erbarme vo de Stadtburger gstouet. Instinktiv — wie wenn mit dem Magen alles z’gschweigge wäri — het me Brot und Wy us de Hüsere bracht; di müede Wyber sy abgsässen und hei gjammeret, d’Chinder sy zwüsche Wägen und Viehwar dasumezwirblet, d’Chüe hei vor Hunger gmöögget, und was vo Mannevolch derby gsi isch, het erzellt und ufbegährt. D’Länzburger Stadtmanne hei gschumpfen und d’Regierung d’schuld gä.

		Der Herr d’Eclépens het di ganzi Bschäärung nid chönnen überluege. Was är gseh het, sy di gwunderige Stadtlüt gsi, wo-n-ihm nid uswäg welle hei, wil si, ganz abgseh vo allem Chyb über d’Regierung und ihri Repräsentante, nid ygseh hei, wie ne Rytertrupp dür das Gräbel dürecho söll. — «Attention!» seit der Herr d’Eclépens zu de Nächschte, und wo ds Kätheli merkt, daß es niemer uf sich bezieht, seit’s zu dene Lüte: «E chly Platz mache söllet Der!» — «Attention! S’il vous plaît», seit der Offizier no einisch und du scho chly herrscheliger: «Laissez nous passer! Allons, Messieurs!» Dermit het er emel soviel mögen erwürke, daß d’Lüt jitz alli uf ihn und sy schöni Begleiterin gluegt hei, aber mit wettigen Ouge! D’Gsichter hei dem Offizier verrate, daß me gar nid willfährig ufgleit sygi. —

		Jitz dänkt der Herr d’Eclépens, mit Wünschen und Befähle chöme si hütt schynt’s nümme ga Zofige; er drückt sys Roß vüren und rüeft nume no einisch: «Attention!» Da flieh di Allernächschte, stoßen ihri Hinderlüt zrügg und trappe nen uf d’Füeß. Zum Trotz 35 chunnt der Erger, und der Widerstand wird zur Abwehr. En undersetzte Gärbermeischter, wo juscht gseht, wie nes Chind gstüpft wird und afat hüüle, fallt dem Offizier i d’Zügel. Wie das d’Draguner gseh, wärden ihri Sperre giechtig, und uf eismal sy si mit de Roß zmitts im Huufen inne. Es paar Lüt sy am Bode. Es wird göißet, brüelet, gfluechet. Dem Kätheli sy Fuchs isch o guslet worden und fat afa gygampfe, so daß der Herr d’Eclépens na syne Zügel gryft. Füüscht und Stäcke faslen i der Luft ume; wär Platz het, sech z’bücke, list Steinen uuf, und der Lärme verbreitet sech i d’Gaß yne.

		Dobe, im Schloßhof, hei sech d’Lüt, wo di Gescht sy abgritte gsi, uf d’Oschtbaschtion verzoge, vowäge me het welle wüsse, was am Maiegrüen äne gangi. Wil men aber im Ougeblick nüt Apartigs gseh und d’Röti mit der Fyschteri vo de Gwitterwulken abgnoh het, so isch der Oberscht uf di weschtlechi Baschtion übere gange, wo me so schön grad i d’Gasse vo der Stadt abe gseht, daß es ein dunkt, me mögti d’Lüt uf em Märit mit mene Steiwurf errecke. Ohni daß er’s g’achtet hätti, syn ihm einzelni Lüt vo der Bsatzig, wo der Gwunder gstoche het, nachegloffen und hei jitz mit großem Interessen uf das Gstüchel abegluegt. Si sy büüchligen uf der Brüschtung gläge, und wie meh daß dunde brüelet worden isch, wie wyter sy ne d’Ougen us em Chopf vürecho. Albeneinisch hei si e fragende Blick uf en Oberscht ta, wo uf mene Tritt vo der Bruschtwehr böumelet und gar nid Notiz gnoh het vo ne. Aber d’Ufregung het men ihm einewäg agseh — grad am ungeduldige Böumele. Jitz, im Ougeblick, wo dem Kätheli sy Fuchs gredibolz ufsteit und mit de Huefen uf di Lüt schynt welle z’drösche, dräit der Oberscht i verlägener Ungeduld der Chopf, wie wenn er 36 sech fragti, wo-n-er über d’Flueh ab chönnti, da begägnet sy Blick däm vo syne Manne. Er winkt mit der Hand. Und hai, wie ne Horde hungerigi Wölf röchle si i länge Gümpe dem mittlere Hof und dem Tor zue. Aber chuum sy si-n-ihm us den Ouge gsi, so chunnt dem Oberscht z’Sinn, das chönnti de lätz usecho. Er dänkt a di Flüchtigen und a di gfährlechi Stimmung i der Stadt unde. Vor allem, het er sech gseit, möcht är nid d’Schuld sy, wenn’s de sötti Bluetvergieße gä. I nes paar Sprüng isch er uf der Südbaschtion, uf em überhangende Felse, wo me der Burgwäg guet überluegt. Dert passet er, und schier hätt er no müesse lache, wo si um d’Oschtbaschtion ume ds Gäßli ab cho sy. Wyt voruus der Chriseggle-Chrigel i länge Sätze; d’Ermel het er no hindereglitzt ob allem Springen und chehrium i d’Händ gspöut, zwänzg, dryßg Schritt hinder ihm di anderen amene Huufe mit Lachen und Juze, und zhinderscht isch der Stückmeischter Hofer cho wie ne galoppierendi Änte: äpuh, äpuh, äpuh!

		Erger het der Oberscht i sym ganze Läbe niemerem d’Freud verderbt als jitz dene Soldate, wo-n-er se mit syr Donnerstimm uf halbem Wäg zur wundervollschte Schleglete gstellt het. Er het ne d’Töubi völlig a der Bewegung vo ihrne Filzdechle chönnen ablöse. Er het ne befohle schön i Reih und Glid abe z’marschiere, und dem Stückmeischter het er zuegrüeft, er söll dem Herr d’Eclépens der Wäg um d’Stadt ume zeige. «Aber niemer arüehre, göb’s nötig isch!» het er no aghänkt. Mit Müej und Not hei sech di Mannen ygstellt, und du sy si i mene Tämpo eins zwei — eins zwei — eins zwei der Bärg ab, daß der Stückmeischter anstatt voruus, geng zmitts im Huufen inne gloffen isch und i eim yne het müesse hinderha.

		37 Underdessen isch der Herr d’Eclépens so wyt i ds Gstüchel yne gritte gsi, daß er het chönne zgrächtem i d’Gaß yne luege. Und wo-n-er gseht, was das für ne Märit isch dert inne, chehrt er um und schlat vo sich uus der Umwäg um d’Stadt umen y. D’Schloßbsatzig isch grad no zur rächte Zyt agrückt, für z’verhüete, daß me d’Ryter mit Steine verfolget. D’Müüler hei si aber der Burgersami nid chönne stopfe, göb daß si im Chorus brüelet het: «Göhnd nume, ihr chäibe Waadtländersüffle!»

		Der Stückmeischter het du dem Oberscht no chönne d’Nachricht bringe, daß di Lüt da unden us Angscht vor em Bureheer d’Flucht ergriffe heige. Aber der Oberscht het nume mit eim Ohr glost. Sobald daß er ds Kätheli mit syr Eskorte im Hardwald het gseh verschwinde, isch er wieder i Stückgarten überen und het ekeis Oug vom Maiegrüen abgwändet. Ds Gwitter het sech zvollem verzoge gha; aber donneret het’s neue geng no dert hinde; nume chly anders tönt het’s, und me het je länger descht dütlecher chönnen underscheide, daß es vo grobem Gschütz cho isch. Derzue het sech ds Gwülk über em Maiegrüen wieder röter gfärbt, und wo d’Sunnen undergange gsi isch, isch dert no lang es gruusigs bluetigs Aberot blibe.

		Das isch kei schöne Fyrabe gsi. Jitz, het me gwüßt, isch di erschti schwäri Wunden i Friden und Wohlfahrt vom Bärnervolk gschlage, nid vo mene gmeinsamen üssere Find, sondere vo Parteie, wo sech nümme verstande hei. Und däm Mißverständnis het me vorläufig keis Änd gseh.

		Di Nacht no het es sech müessen etscheide, öb der Ufruehr Meischter wird oder d’Regierung. Und jitz isch der Etscheid bi den Eidgenosse gläge.

		38 Der Landvogt, und der Liebegger, wo geng no da gsi isch, vom Gwunder zrügg ghalte, hei’s für sicher agnoh, daß es mit nere Niderlag vo de Buren ändigi, und ghoffet, dermit chömi de alles wieder i ds Greis. Daß d’Bure gäge ds eidgenössisch Heer nid ufchöme, das het der Oberscht o vermuetet; aber i synen Ouge het das nume der Afang vo nere no viel bösere Situation müesse wärde. Er het sy Regierung z’guet gkennt und wohl gwüßt, daß me z’Bärn mit Underlägene nid no lang geit ga märte. Aber äbeso dütlech het er’s epfunde, daß dermit no kei Fride gschaffe wär. Er het ygseh, daß de Buren öppis wehtuet, wo nid numen Ybildung isch gsi, und daß nume dä ds Vertroue vom Volk wieder het chönne gwinne, wo imstand isch, d’Ursach vo däm Lyde z’besytige. Und mit där Ysicht isch ihm o d’Gwüßheit cho, daß är äbe juscht der Ma wär, wo chönnti und sötti hälfe. Aber, wie gseit, er het se gkennt z’Bärn innen und gwüßt, was e settigen Alouf choschteti. Das het ihm gruusam schwär gmacht, und so isch er hinecht schier no trüebsäliger am Bettli vom Töldi gsässen als nächti.

		Me het du ändlech vernoh, es syg strub zuegange hinder em Maiegrüen, ds Dorf Wohleschwyl sygi stübis und rübis z’Bode brönnt, und es syg viel Bluet gflosse; aber d’Sach syg no nid etschide. Di sälbi Nacht isch der Tüüfel i ds Burelager gritten und het dem Schybi Chrischten agä, si sölle d’Eidgenossen im Fyschteren überfalle. Aber der Chlaus Leuebärger het nid welle. So hei si sech du zmorndrisch mit den Eidgenossen ygla, und der Bürgermeischter Waser vo Zürich het eso guet gwüßt z’brichte mit dene Bure, daß si willig kapituliert hei. Druuf het me d’Findsäligkeiten ygstellt, und vor Freud het me bis zum Abe gjuhejet und isch nah-ti-nah usenandere 39 gloffe. Keis Wunder, daß du d’Eidgenosse gmeint hei, der Zürileu bruuchi nume chly z’brüele, und de louf alles dervo; aber z’Bärn het me’s anders agluegt, und es het du ganz anders sölle cho.

		Der glych Abe nämlech, wo ds Dorf Wohleschwyl i Füür ufgangen isch, da het es z’Bärn i allne Zunftstube brönnt, und zwar eso z’Glanzem, daß me der Papa Willading mit andere Ratsherren usgschickt het, d’Lüt ga betädige. D’Burgersami isch dür di übermüetigen Exzässe vo de Buren erbost gsi und bsunderbar dür ds verwägenen Ufträtte vom Leuebärger und syne Lüte. Daß die’s überhoupt gwagt hei, e regelrächte Chriegszug gäge di altehrwürdigi Stadt z’undernäh, das isch nen über ds Bohnelied gange. Dadruuf, hei si gmeint, hätti sech nüt anders ghört, als daß me se mit bluetige Chöpf heigschickt hätti. Aber d’Regierung het’s verha. Si het frylech Hülfstruppe vo allne Syte zuechezoge, emel o viel Waadtländer und Neueburger. Aber einschtwyle het si’s no uf fridlechem Wäg probiert guetz’mache. Und so isch i der letschte Wuche vom Meien uf em Murifäld ussen e fridlechi Kapitulation z’stand cho. Het’s scho das de Burger nid chönne, so isch der Zorn no größer worde, wo me du äben a däm bewußten Abe vernoh het, daß d’Buren uf em Heiwäg Mord und Totschlag verüebt heige, ja, daß si überhoupt no gar nid hei, sonderen i Aargau abe marschiert sygen und dert no wyters Muetwille trybe. No het me nüt gwüßt vo der Schlacht bi Wohleschwyl. Aber natürlech het me däm Ufruehr im Oberaargau und um Aarau ume nümme länger dörfe zueluege, und so isch no i der glyche Nacht befole worde, ufz’bräche. Scho zmorndrisch isch der Sigmund von Erlach mit dem Heer ufbroche, ohni der Bricht abz’warte, wo der Herr 40 d’Eclépens het sölle bringe. Der Marsch isch über Landshuet uf Aarwange dirigiert worde.

		Vo syr Tochter het der Herr Willading nüt anders gwüßt, als daß si hinder de dicke Muure vo Länzburg im beschte Gwahrsam sygi. «I cha nid gnue säge», het er zur Frou Seckelmeischteri gseit, «wie froh daß i bi, daß das Meitschi i däm Länzburg unden isch; me hätti abereinisch nid gwüßt, wo wehre mit dene Waadtländer Junker und allem däm Chriegsvolk.»

		«I weiß de neue no nid», het d’Frou Willading gmeint, «es sy doch charmanti épouseurs under dene Vaudois. Es dunkt mi, eso nes Räbguet im Wältschland...»

		«Sophie, was redsch! — Für so nes paar Räbstäcken isch mer ds Meitschi nid feil. Die überchöme mir einschtwyle no uf anderi Manier. Und so wyt nache sy mer de no nid, daß me di Waadtländer z’Bärn lat ynesitze — nei, nei. I wott de ne gendre, wo öppis vorstellt, wo Relatione het und sech o lat bruuche.»

		«He nu», süüfzet d’Frou Seckelmeischteri im Gedanken a ds Käthelis Art, «das wird de no öppis chönne bi sym quant-à-soi.»

		«Ja mira», meint der Papa, «es bruucht sech nid yz’bilde, i gumpi de uf sy erschtbeschti démangeaison yne wie ne Frösch i ne Glungge.»

		*

		Am andere Tag het sech i der Gäged vor Aarwangen under de Bure ds Grücht verbreitet, es ryti e verchleidete Junker dür ds Land uuf; da stecki öppis derhinder. Me müeß däm uf d’Spur. Eigetlech het niemer nüt Rächts gwüßt. Aber wil’s gheiße het, es syg e verchleidete Junker, so het men agnoh, es wärdi da irged e Hinderlischt 41 mit de Bure tribe. Me isch uf Kundschaft uus, und am Aben isch z’Aarwangen es Küppeli Bure fyschterlige zsämecho und het berate, was me well vürnäh. Es isch Bscheid cho gsi, dä Junker syg als «Wybervolch» verchleidet. Er heig neuis no nen Offizier by sech und es paar Draguner. Si syge nächti uf Aarburg cho und welle de morn uf Aarwange.

		Der Schuelmeischter Sägisser vo Aarwange, eine vo de hertischte «Herte», het gseit, dä Spion dörf me nid dürela. Me müeß nen abfa, und wenn’s e verchleidete Ma syg, so heig me ds Rächt, ne chalt z’mache. Das gälti sech nüt, settige Bschiiß, das syg öppis Usufers.

		«Jo bim Donner», het der Flückiger Ueli vo Rohrbach gseit, «dä wei mer de d’Aar ab lo.»

		«Jo jo, weder äbe, me mangleti de o z’wüsse, wär es isch», seit der Lehme Bänz. Aber er het mit syr Vorsicht keis Ghör gfunde. Me het gwüßt, daß d’Bärner über Utzestorf arücken und di Eidgenössischen über Zofige, und wie nächer si cho sy, wie giechtiger isch me worde. Ds Änd vo der Beratung isch gsi, daß me dem verchleidete Junker a der Solothurnergränze well ga passe. Und de müeß er de erläse sy. Und der Flückiger Ueli het sech schier nid ebha z’juzen ob em Gedanke, wie-n-er de däm Herre-Fötzel well ga ds Gloschli abeschryße. No i der Nacht isch me i mene Weidlig über d’Aare, wil der Landvogt Willading d’Brügg vo Aarwange het la bsetze. Änet dem Fluß sy si uf Fueßwägleni gäge d’Batteweid zue, wo sech e Hinderhalt gäbig het la yrichte. Me het d’Rolle verteilt. Öppe zwöi Dotze het men i Wald yne gstellt, und was verwägeneri Lüt gsi sy, het men uf en Uslueg hinder Böum und Züün gschickt. Die hei de mit Zeiche söllen adüte, wo düre daß d’Junker chöme. Eigetlech 42 het keine rächt dem andere trouet, und drum hei si sech no ds Wort abgnoh, es well de keine sech la i ds Bockshorn jage. Der Flückiger Ueli isch e chly wyter vorne linggs vom Wäg i ne Bohneblätz gstellt worde. Er isch der verwägescht gsi, und drum isch er uf e wichtigschte Poschte cho. Der Sägisser isch rächts vom Wäg im Waldsoum gstanden und het de vo dert i Wald yne sölle Zeiche gä. Es isch no früech am Morge gsi, so daß me sech a Bode gleit het, für sech nid unötig z’ermüede. — Albeneinisch isch der Sägisser syni Vorposchte ga revidiere, bis daß er dem Flückiger Ueli afangen uf d’Närve gä het. «Gang jitz hingere, Schueumiischter», woulet er halblut us sym Bohneblätz vüre, «du wirsch no weue, bis daß d’is verratisch!»

		«He?» macht der Sägisser.

		«Söusch der Gring hingere ha!» chunnt’s us de Bohne vüre.

		«Jo jo, i wott ume go ge luege, göb si ufpassi.»

		«Lo du die ume lo mache, die luegi de scho!»

		«Jo jo, weder...»

		«Häb ietz hingere, du Sturm!»

		Uf das hi isch der Schuelmeischter wieder i Waldsoum yne. Der Flückiger Ueli het i sym Bohneblätz gfägnäschtet, bis der Schuelmeischter ume gmeint het, er müeß cho luege, was es gäbi.

		«Was wottsch ietz aber? Du muesch doch dy Nase geng zvorderscht ha!»

		«He nu, so häb di stiu!»

		Wo der Schuelmeischter gseht, daß der Flückiger vo zweene Stichlige ne Gwehrstützi macht und sy grüüslechi Radschloßflinte druuf gleit het, het er sech ändlech dry ergä und isch wieder i Wald zrügg.

		43 Si sy emel drei oder vier Stund parat gläge. Us em heiterblaue Himmel het d’Sunnen uf e Wald und di saftige, vom Tou versilberete Matten abe gschine, und d’Vögel hei gjubiliert, so sträng si hei möge.

		Mänge vo dene Bure het’s bitter greut, daß er däwäg het der Morge müesse la verstryche, ohni a menen Ort chönne Hand az’lege.

		«Es isch my tüüri Seeu schad, eso ga der fuu Hung z’mache...»

		«Pst! — Pst! — Si chöme.»

		Me ghört Huefschlag und grad druuf heiteri Stimmen und Lache. Und richtig! Da rytet o scho ds Kätheli Willading hert am Bohneblätz vorby, und der Herr d’Eclépens luegt i d’Böum ufen und erzellt es luschtigs Güntli. Und hinder ne här chöme d’Waadtländer mit dem Soumroß, wo ds Käthelis bagage treit het. — Si ryte vorby und sy scho ne guete Blätz wyt, da platzet der Sägisser vüre: «Tuusige Donner! — Was isch ietz das?» — Er springt zum Flückiger, und dä schnaagget mit syr Flinten us de Bohne vüre.

		«Das sy se jo gsi», schnauet der Schuelmeischter, «warum hesch se ietz vorby glo?»

		«He u du?» git der Ueli ume. «Es isch jo es Wibervouch gsi.»

		«He äbe, du Chue, das isch ne jo grad, der Verchliidet!»

		«He nu, du hättisch au chönne luege. — Söu ihm no iine gä, he?» Und dermit macht der Ueli sy Flinte zwäg zum Schieße.

		«Jo ietz», brummlet der Schuelmeischter, «ietz treits’ nüt meh ab.» Das het der Ueli sälber gloubt und ds Gwehr wieder abgstellt.

		44 «I ha’s no däicht, du dörfisch de nid», chähret der Sägisser.

		«He jo», säge di andere, wo jitz o us em Wald vüre chöme, «i ha’s wou däicht, das chömm de so.»

		«Du hesch o geng der Gring am lätzen Ort uuf», meint eine.

		«U de diser?» git der Ueli ume.

		«Weler?»

		«He do vore, die wo hi söue ds Ziihe gä? — Es het niemer nüt derglyche to, davore.»

		«Jo, ’s isch wohr.»

		Jitz isch me zu de Vorposchte trappet. Und richtig, der nächscht am Wäg, wo zerscht hätt söllen agä, ligt wie nes Pfund Schnitz hinder sym Boum und schnarchlet.

		«He do!» brüelet me nen a. Aber er tuet eke Wank.

		«Du, häb uuf!» Me git ihm e Stupf.

		Ändlech dräit er sech um, grännet i Boum ufen und seit: «He?»

		«Lue au, du Löu! Jetz sy si jo vorby!»

		«I ha nüt gseh.»

		«Jo i gluubes’, we me schloft wie nes Murmeli. — Do mueß me de go schlofe, we men uf em Uslueg isch! Du bisch ietz e fuule Hung, du! — Ietz sy si-n-is ertrunne.»

		«Jo jo, dir hiit guet fluehe. I ma’s haut nid verlyde, sövli lang mit dem nüechtere Mage z’ligge. Wenn i öppis z’tüe oder z’treihe gha hätt, so hätt’s mi nid gnoh.»

		«Was wi mer ietz?» fragt der Sägisser, «mer dörfe nid am hiitere Tag über d’Brügg yhe, emu nid all a eim Huufe.»

		«I wott ietz afen öppis z’morge.»

		«He so göh mer uf Baueu zum Chrischte.»

		So sy si du mit ihrne Waffen uf den Achsle wieder 45 dür Fueß- und Waldwäge gäge Bannwyl zue, und underwägs het der Flückiger Ueli zu sym Nachbar gseit: «’s isch wohr, där Jumpfere hätt i my armi Tüüri nüt dörfe tue.» Aber so ritterlech hei nid alli epfunde.

		Di heiter gluuneti Cavalcade isch ahnungslos am Wald vorbygritte gsi, und weder ds Kätheli, no der Herr d’Eclépens het öppis anders vor sech gseh, als der vierschrötig Turm vom Schloß Aarwange. I Gedanke sy si scho über d’Brügg gsi, und ds Kätheli het sech im stillen usgmalet, was Ungglen und Tante für Gsichter wärde mache, wenn es da so mit mene Waadtländer Baron us em heiterblaue Himmel i ds Schloß chömm cho yne z’schneie.

		Nüt het der Chrott eso wohl ta wie d’Verlägeheite, wo si ihrne Lüte mit settige Streiche het chönnen anemache. Und am meischte het sech ds Kätheli druuf gfreut, sy Unggle, wo sit Jahr und Tag da unde residiert het, ghöre wältsch z’hacke.

		Me het scho ds äneren Aarufer zwüschen Öpfelböumen und alte Stroudecher gseh glitzere, und im Dörfli Schwarzhüsere hei d’Hüehner mit vergnüegtem Chopfnicke d’Mischtgrebli abgsuecht. Aber wo di Wulke vo guldigem Liechtsinn, wo si drinne gritte sy, mit der nüechtere, härdige Not- und Schweißatmosphäre vo däm arme Näschtli i Berüehrung graten isch, da het’s müessen es Wätter absetze. E große bärbyßige Ma mit strubem Bart und verwahrlosete länge Haare stellt sech plötzlech zmitts i d’Dorfgaß und chlepft es paarmal unerchannt mit nere Geisle. Me het sy Absicht grad errate, und no het ds Kätheli sech nid gfasset gha über di unbegryflechi Reschpäktlosigkeit, so chömen under de Stroudecher vüre no meh dere Kärlisse, und zwar mit allerhand Waffe. 46 Verworreni Fluech- und Schimpfwörter töne de Ryter etgäge. Im Schwick sy zwee, drei Wäge ztromsig über d’Straß gstoße worde, und hinder em Schutz vo der Barrikade het sech e Huufe Burelüt gsammlet. Die hei brüelet und ta wie d’Unghüür. Ds Kätheli isch chrydewyß worden und het mit große fragenden Ouge sy Bschützer agluegt.

		Das arm Kätheli het gar nid gfasset, was um ihns här geit und het mit der einte Hand d’Zügel azoge, di anderi wie i mene Chrampf i d’Chammhaar vo sym Fuchs gchrallet, währed linggs und rächts von ihm Dägen i der Luft blitzet hei und Roß i churzem, sprützigem Galopp under mene Hagel vo Steinen und Mischtfätze vorbycho sy. Sys Roß het zringsetum tanzet mit ihm und het sech bläit und d’Nasen ufgha und mit dem Biiß gchlefelet, daß es nümme schön gsi isch.

		Im erschte Chlupf sy d’Lüt hinder de Wäge dervo gstobe; aber sobald si gseh hei, daß der Herr d’Eclépens nid über d’Barrikaden übere chunnt, hei si sech mit mene wilde Spottbrüel wieder vüre gla, und vo allne Syten isch der Steihagel erneueret worde.

		Der Lütenant git syne Draguner es Zeichen, umz’chehre. Aber im Zrüggryte stoße si uf e Sägisser mit syr Rotte, wo uf e Lärme hi gäge ds Dorf cho isch. Und jitz het di Sach afa bös usgseh. Da rüeft der Herr d’Eclépens dem Kätheli zue: «Suivez moi!» Dermit nimmt er d’Zügel zwüsche d’Zähnd, zieht mit der lingge Hand e längi Ryterpischtolen us der Halftere, füüret se-n-i Huufen ynen ab, und mit chreftigem Schänkeldruck trybt er sys Roß sytligen i ds freie Fäld use. Jitz het’s im Dorf innen o afa chlepfe vo Flinteschütz. Aber üsi 47 Ryter sy i langem Galopp dem waldige Bärghang nah und bald i nere Hohle verschwunde.

		Bis a nes paar ghörigi Mosen und abgschlagni Blätze sy si de no ungschoren ewägcho, derfür aber o vo der Aarwangebrügg abgsprängt gsi. Und wil ds Kätheli gar kei Luscht na mene zwöite rencontre mit dene Schwarzhüsere-Bure gha het, so isch me bald eis gsi, me well die Etappen überspringen und grad uf Oberbipp ryte. Uf uchummleche Wäge, wo me mänge Hieb vo glimpfige Tanneschten i ds Gsicht erwütscht het, sy si dür e Längwald trabet, und erscht änenache, wo me d’Straß ga Niderbipp het chönnen überluege, isch Halt gmacht worde. Da erscht het me sech’s gönnt, der Schweiß abz’wüschen und ufz’schnuufe. Der Herr d’Eclépens het dem Kätheli us em Sattel ghulfe, und derby hei si sech gägesytig eso agluegt, wie wenn jedes zum andere säge wetti: «Gäll, du bisch o froh, daß de mit ganze Glidere hie bisch, nid numen i?» Me het enandere d’Mischtfläcke zeigt, wo fascht jedes uf Huet und Chleider dervotreit het, und dadrüber isch me wieder e chly zu Humor cho. Der Herr d’Eclépens het d’Roß gmuschteret und derby verschideni Schürpf und bluetigi Blätzen etdeckt. Sym gülleversprützte Schümel het er d’Nase gstrychlet und mit ihm gredt über ces cochons de paysans.

		Im Wyterryten isch dem Kätheli du der Chnopf drüber ufgange, warum der Landvogt vo Aarburg, wo me by-n-ihm het übernachtet gha, so über en Uverstand vom Landvogt Tribolet gwätteret und warum er se so ydringlich vor Aarwange gwarnet het. O der Herr d’Eclépens het vo Schwarzhüseren ewäg sy Verantwortung dütlecher afa gspüre. Wettige passe-partout er am Kätheli gha het, 48 isch ihm scho z’Zofigen und z’Aarburg klar worde, und daß er sech vo Schloß zu Schloß druuf het chönne verla, het er ganz sicher gwüßt. — Myn Troscht! Weles Tor wär nid vor der Tochter vom Herr Dütsch-Seckelmeischter Willading ufgsprunge! Hätti eis nume chly gyret, so wär ds Kätheli sälber us allne Wulke gfalle. — Das scho — aber jitz isch dem cavalier der Duumen i d’Hand gfalle, daß dä passe-partout numen uf Schloßporte passet het, nid aber uf Burehüser und Dörfer. Und was d’Geographie vo dene Beidne gsi isch, so het wohl ds Kätheli gwüßt, wär uf de Landvogteie sitzt, aber wo die lige, het ihns nie öpper gnauer brichtet als öppe: Das isch dert äne oder dert unden im Aargau oder im Oberland und so wyters. Hätt ihns öpper vor Huttwyl gfüehrt und gseit, das syg Wiedlisbach, a was hätt’s d’Lugi söllen errate? Landcharte het me ja ds sältmal nid gha. Aber juschtemänt da druuf het der jung d’Eclépens bouet, und wäre d’Bure nid gsi, so weiß kei Möntsch, uf welem Wäg di Zwöi no ga Bärn wäre, vermuetlech am liebschten über Eclépens, vowäge der jung Baron isch gränzelos verliebt gsi i ds Kätheli. Und sy galanti wältschi Art het dem Kätheli sy Triib, sech anders z’gä als es i Wahrheit gsi isch, i volli Gärung bracht. Es het d’Barettlitochter vüregla, daß es mängisch ds Lache chuum het möge verha und bi mene Haar i Wald yne grüeft hätti: «Wo isch ds Kätheli Willading? Heit Der’s niene gseh?» So hei si enandere hüscht und hott am Bändel umegfüehrt. Z’nacht, wenn si de vonenandere trennt gsi sy, hei si de beidi unerwünschti Stimme ghört, är: «Que dira le général d’Erlach?», ds Kätheli: «Wenn das der Papa wüßti!» Und am Morge, wenn d’Sunne zum Fänschter yne gschine het, het es jedes wieder dänkt, me syg numen 49 einisch jung und was für ne wyteren Umwäg ächt no müglech wär, ohni grad über d’Landesgränze z’cho.

		E Zytlang sy si bi lötiger Hitz näbenenandere härgritte, ohne viel z’säge. Aber wo si ds Dorf Niderbipp passiert gha hei und der Bärg uuf gäge ds Schloß Oberbipp gritte sy, het sech d’Läbesluscht wieder gchündet. Si sy zwar zur ungschicktischte Zyt agrückt; vowäge was vernünftigi, hushäblechi Lüt gsi sy, so hei die scho lang z’mittag gässe gha, und so zmitts im Namittag inne het me nid mir nüt dir nüt wieder afa füüre. Der Landvogt Gatschet, e bhäbige, sünsch rächt gäbige Ma, isch juscht der Bärg ab cho und het üsi Lütli fründlech grüeßt, isch aber nid schlächt verwunderet gsi, wo-n-er vernoh het, wohär si chöme und was si vorheige. Er het sy graue Chopf gschüttlet und e chly verläge der Chnebelbart gstriche. Me het ihm agseh, daß ihm di Invasion förchterlech uchummlech chunnt.

		«Tschja nu», seit er, wo-n-er sech het usbsunne gha, «si vous voulez entrer» und wyst ne mit der Hand d’Richtung zum Schloß, «je vous suivrai.»

		Si hei langsam näb em Landvogt här welle ryte, aber grad gmerkt, daß es ihm’s nid cha, z’Fueß näbe ne här z’trappe.

		«S’il vous plaît», het er gwunken und isch äxpräß blybe stah, bis d’Eskorten an ihm vorby gsi isch. Da hei di Draguner uf de Stockzähnde glachet, si hei ne hinder sech ghöre brummle: «sacre double — sacre double — sacre double, das wird aber öppis chönne. — Willading — Willading? — Ja, isch das am Änd dem Jean Rodolphe sy Tochter? — da git’s halt nüt z’märte.» Und undereinisch het der Herr Gatschet e gleitigere Gang agschlage. Im erschten Ougeblick vo der Begägnung nämlech 50 het er nid di gringschti Luscht gha, derby z’sy, wenn d’Frou Landvögti di unglägene Gescht epfaji — si het äbe hütt großi Wösch gha. Aber jitz, wo-n-er gwüßt het, wär di junge Lüt sy, het ihm der Gedanken a alli Eventualitäte der Schweiß vüretribe. Da het er’s nid welle la druuf abcho und isch dem Chrutgarte nah di längi Stägen uuf gchychet, für no vor ihnen i ds Schloß oder no besser zur Frou z’cho. Sobald er uf d’Terrasse cho isch, fragt er d’Meitli, wo da mit Wösch gfochte hei, wo d’Frou Landvögti syg. Ds einte seit, si syg juscht zur Buucheren yne. Uf das hi isch er alli Gredi i ds Wöschhuus gloffe; aber dert hei si ohni alle Reschpäkt vor der Obrigkeit uf gseifete Brätter Hemmli brätschet, daß es wyt umenandere gsprützt het. Chuum het me Zyt gfunde, dem Herr z’säge, d’Frou Landvögti syg mit dene Töchteren am «Häiche». Er het wohl gseh, daß da niemer für ihn het welle loufen und isch uf d’Matten use, dem Seili nah, a däm bis fascht ga Rumisbärg übere Lilache gflatteret hei.

		Underdessen isch der Herr d’Eclépens mit sym Zug ygritte gsi. Uf ds resolute Begähre vom Kätheli hi, het se der einzig Möntsch, wo numen indiräkt a der Wösch beteiliget gsi isch, ds Chöchi, wo der ganz Tag für d’Wöschwyber het müesse choche, i di landvögtlechi Kanzlei gfüehrt. Und vo dert hei si zum Fänschter uus gluegt und grad gseh, wie der Herr Gatschet der Hänki nah gloffen isch und sy Frou gsuecht het. E Momänt sy si alli still gstande, d’Frou Landvögti mit ygstemmte Hände — si het e förchterlechi Huben anne gha und es allmänds Fürtech. Di beide Töchtere sy bi nere Wöschbäre gstanden und hei d’Ohre gspitzt, wo der Papa mit energische gestes syni Wünsch abracht het. Grad druuf 51 sy di beide Töchtere cho z’loufe, wie wenn si gstole hätte, und hei ob allem Springe d’Fürtech abzogen und zsämegrollet. D’Frou Landvögti hingäge het der Chopf gschüttlet und isch hinder mene Lilache verschwunde. Der Herr Gatschet het en Ougeblick Gattig gmacht welle z’cho, isch aber wieder blybe stah, het hindere gluegt, und wo d’Frou nüt derglyche ta het, isch er o hinder däm Lilache verschwunde. Jitz het me vo dene Beidne nume d’Füeß und d’Chopfbedeckunge gseh. Der groß schwarz Spitzhuet vom Landvogt het sech ruckwys ufen und abe, hinderen und vüre bewegt, währed di wyßi Hube meh so um di sänkrächti Achsle vo der Landvögti vibriert het. Vo Zyt zu Zyt sy de dem Landvogt syni Händ no näb em Huet erschine, und a de Füeß het men es paarmal gseh, daß er sech wott umchehren und doch nid cha loscho. Der Luft het keis Wort häretreit, aber me het a däm pas de deux einewäg alles errate, was verhandlet wird. Wäre nid di gwunderige Töchteren i d’Stube cho, für afange cho d’honneurs z’mache, so hätte villicht d’Gescht sech no lang a däm Spil ergötzt. Ds Änd vom Lied isch gsi, daß men usgezeichnet isch bewirtet und logiert worden und daß der Landvogt für Vieri Komplimänt gmacht het, für d’Rumpelsurigi vo syr Frou wettz’schla.

		Aber gwohlet het’s dem Herr Gatschet unsäglech, wo zmorndrisch der Herr d’Eclépens gseit het, si müesse wyters. Jitz hei di Reisende sälber ds Gfüehl gha, es wäri afange Zyt, uf di großi Bärnstraß z’cho. Der Lütenant i sym Waadtländer-Liechtsinn wäri zwar parat gsi, alles, o sy militärischi Reputation dra z’setze, für sy Begleiterin erscht wieder usz’lifere, wenn er hätti chönne sicher sy, daß är by-n-ere nen unuuslöschlechen Ydruck hinderlaij. 52 Ds Kätheli hätti müesse ne wüeschte Rhüüme ha, wenn’s das nid gschmöckt hätti, und na neuen unuuslöschlechen Ydrücke het es sit Länzburg keis bsunders Begähre treit. Meh als amusement und Abetüür het’s nümme gsuecht. Aber la merke hätt es emel ja nüt. Wo si gäge Solothurn zue cho sy, isch ihm du z’Sinn cho, daß me da nid wyt vom Schloß Landshuet sygi, und het sym cavalier afa düderle qu’on était toujours si bien reçu à Landshut. Das hätti frylech bim Herr d’Eclépens scho zoge. Wenn men uf der Wurscht rytet, so ma’s der Ryter länger verlyden als ds Roß. Aber es het ihm dämmeret, Landshuet ligi a der Heerstraß, und me chönnti de da dem General ungsinnet begägne. Das het er zwar nümme risquiert, vowäge ds erschte, was si z’Landshuet vernoh hei, isch gsi, daß am Tag vorhär, währed si z’Schwarzhüsere mit de Buren i Konflikt cho sy, di bärnischi Armee hie vorby und uf Aarwange zue marschiert sygi. Da het’s du natürlech nüt meh gä z’wärweiße. Der Herr d’Eclépens het sy schöni Reisgfährti müesse dem Landvogt zu wyterer Obhuet übergä und mit syne Draguner der Armee nacheryte.

		Wo d’Abedsunnen ihre weiche Glanz uf e Schloßgraben usgschüttet het, daß d’Seerosebletter wie Smaragden uf mene Purpurmantel gschwumme sy, da het ds glatte Wasser mit der steinige Brügg es stattlechs Paar widergspieglet, e flotte Ryter, wo enere Dame d’Hand gküßt het. Es isch gsi wie ds Schlußbild vo menen ertroumete Märli. Sogar d’Vögeli hei e Momänt der Ate verha. Aber wo der Ryter di schmali Hand het la fahren und der Schümel mit ungeduldigem Huef uf em Brüggepflaschter Füür gschlage het, isch e dicke Frösch vor Chlupf i ds Wasser plötscht, und d’Wälleringe hei di herrlechi Spiegelung verrisse. Der Ryter isch dervo 53 gstobe, und di schöni Damen isch im Schloß verschwunde, so still und sittig wie d’Sunne hinder em Buecheggbärg.

		*

		Wo du a mene schöne Morge d’Gutsche vo Landshuet z’Bärn a der alte Judegaß vorgfahren isch und ds Kätheli ganz unvermuetet syni Elteren überfalle het, isch ds Erstuune groß gsi.

		«Jitz han i gmeint, du sygisch z’Länzburg wohl verwahret», het der Papa Willading gseit, und derby het ihm e stillen Erger dadrüber, daß me sech erloubt heigi, öppis z’undernäh ohni ne zerscht z’frage, us de Muulegge gluegt. Vom Kätheli isch er zwar settigs gwahnet gsi, aber der Landvogt vo Länzburg!

		«Aber so heit doch Freud, Papa!» seit ds Kätheli und flügt ihm um e Hals. Das het dem Herr Seckelmeischter geng wohl ta; aber na der erschte freudigen Ufregung isch der Erger wieder obenuuf cho, und der Herr Willading het ihm Luft gla. Er het afa inquirieren über d’Gründ, warum der Landvogt dä Uverstand gha heig, sy Tochter i däm Ougeblick hei z’schicke. Ds Kätheli het’s wohl gwüßt, sech aber wohl ghüetet, der wahr Grund z’säge. Mit descht größerer Schadefreud het es der Landvogt agschwerzt: «Eh, i bin ihm schynt’s vürig gsi, es isch halt es Gstürm gsi i däm Schloß, und si hei, weiß der Guggugg, gmeint, was es no gäbi.»

		Und du het natürlech der Herr Seckelmeischter wyters gfragt, mit wäm ds Kätheli greiset sygi und wodüre. Über alles das het es wahrheitstreu Uskunft gä. Dem Papa syni Ougsbraue hei sech geng höcher ufe boge.

		«D’Eclépens? — Was isch das? — Wär heißt eso?» 54 Und wo ds Kätheli seit, das syg e charmante Waadtländer und so wyters, da isch dür ds vätterleche Gsicht undereinisch e Bewegung gange, wie wenn men a mene Huus uf ei Chlapf alli Felläde zueschletzti. Nume di gnärveti Fuuscht het sech so eigets uf em Tisch umetröhlet, wie wenn si öppis suechti zum Verchrose. Ds Kätheli het di Felläde-Schlüß gkennt, und wenn es o wohl gwüßt het, daß es di Fuuscht mit Strychle hätti chönne löse, so het’s hütt, im Gedanke, daß si sech über em Landvogt vo Länzburg ballet het, se la sy und isch d’Mama ga ufsueche.





Drittes Kapitel




		D’Sunnen isch am Morge na der Schlacht bi Wohleschwyl no nid ufgange gsi, so het der Oberscht Wendschatz scho kei Rueh meh gfunde. Dem Buebli t’wäge het er ds Fänschter verhänkt gha, und so het er sech im Fyschtere descht tiefer i Sorgen und Gedanke verlore. Chuum isch er zgrächtem erwachet gsi, so het’s nen afa plage, öb er ächt nid dem Kätheli Willading hätti söllen e chly dütlecher gä z’verstah, daß es ihm nid glychgültig sygi. Und zu der Frag isch der Erger über e Landvogt in ihm erwachet, wo-n-ihm so ne perfide Strich dür syni Plän gmacht het. Villicht heig ihm der lieb Gott das Kätheli über e Wäg gfüehrt, und jitz wüssi kei Möntsch, öb er’s je wieder wärdi gseh. Es fragi sech überhoupt, wie die dür en Oberaargau uuf cho syge bi däm Ufruehr. Der Zorn het ne wild ufgrüehrt, so daß er ufgsprungen isch, für sech Luft z’mache. Aber, wie-n-er zum Fänschter wott, da fallt sy Blick uf e Töldi, wo da i sym Bettli gschlafe het, o mit ballete Füüschtli, aber so fridlech und lieb, daß me sech nüt als schöni Bluemen i di Händli het chönne dänke. Und dä Ablick het wie vo jehär im Oberscht ds Adänken a sy säligi Frou gweckt. «Ach nei», het er sech gseit, «i brächt’s doch eigetlech nid über mi, das Adänken i den Arme vo neren andere — und wär’s di schönschti und herrlechschti Frou vo der Wält — la z’erlösche.» Es isch ihm under em Druck vo den ungfreute Zuestände, i denen er jitz gläbt het, gsi, wie wenn alles Guete vo sym Läbe wyt, wyt hinder ihm läg. Ja, es het ne dunkt, er möchti der Bueb us sym Bettli näh und 56 mit ihm dervo loufe, a nes Ort hi, wo wyt und breit keini Möntsche wäre. Möntsche? — Ja äbe Möntsche, Volk! Sy nid Hunderti, Tuuseti um nen ume gsi, wo nen alles verleidet gsi isch und wo im Gedanke, daß si under d’Händ vo Usbüter verchouft syge, ihres Vatterland hei afa verflueche? Het nid es Meer vo Jammer, Verdruß und Not um dä Schloßbärg ume brandet? Nei, da hätti är, däm der lieb Gott wenigschtes es Härz zur Abhülf gä het, nid dörfe flieh. Und de das Chind da. Das het doch no nes ganzes längs Läbe vor sech gha. Übermächtig und ungwüß isch d’Zuekunft vor em Oberscht gläge, und i däm Gedanken isch er vor em Bettli vom Töldi nidergchnöuet und het bättet wie nes verlasses Chind, um Rat und Wysheit, um Chraft und Geduld, für sich, für ds Chind und us ufrichtigem Härzesgrund für Volk und Obrigkeit, vowägen er het’s dütlech gspürt, daß di unglückleche politische Verhältnis wie ne giftige byßige Rouch i jedes Huus ynegstriche sy. Derby sy di geschtrigen Erläbnis und bsunders di viele flüchtige Burelüt an ihm vorbyzoge. Und wie meh daß ihm ihri uverständige Flüech i d’Ohre gället hei, descht meh het’s ne dunkt, er müessi hinder dene verwünschte Muure für se-n-ystah.

		Sobald der Oberscht Wendschatz sys Härz het usgschüttet gha, het’s ne nümmen i der Stube glitte. Es isch ihm gsi, er müeß öppis vürnäh, a menen Ort ygryfe, für hälfen Ornig z’mache. Er isch dür e schwäre Fänschterumhang i di tiefi Nische gschloffen und het ds Fänschter ufgrisse. Und da het sech di ganzi Pracht vo mene Summermorge vor ihm usbreitet. Was gäb’s o Schöners als dä unberüehrt Fride vor Sunnenufgang! Alles, was d’Möntsche trybt und jagt und plaget, schlaft no, und es isch öppis i der Luft, wo ein andächtig und doch 57 heiter stimmt. Der sälb Morgen isch es bsunderbar schön gsi, und de gar no dert obe, uf em Schloßbärg. Im Gstrüpp und i de Böumen am felsige Nordabhang hei d’Vögel gwischperet und gjubiliert, und sobald e rötleche Huuch über d’Gäged cho isch, sy d’Lerchen us de wyte, flache Fälder ufgschosse, so höch wie der Schloßgibel und no wyt drüber. Und änet der Aare hei sech us em blaue Dusem di waldige Hublen und Terrassen am Jura hübscheli afa abzeichne. A eim Ort het me d’Aare zwüsche de Tannespitze vom Hardwald gseh glitzere.

		Kei Möntsch hätti errate, daß i der Gäged e Bürgerchrieg sys wilde Wäse trybi. Dem Oberscht isch es gsi, wie wenn er use sött öppis ga tue, für dä Fride z’schütze. — Aber wo apacke? Villicht, so het er sech gseit, wär’s am beschte, vom Ougeblick z’profitiere, für müglechscht viel Lüt vo sym Regimänt, wo o vom Ufruehr usenanderegsprängt, ja eigetlich ufglöst gsi isch, ga z’ramassieren und under sy feschti Hand z’näh, daß si allne bösen Yflüssen etzoge wäre.

		D’Sunnen isch z’Glanzem vürebroche, der Tag isch da gsi. Der Oberscht isch i Hof abe, het d’Lüt ufgjagt und zwee treui Offizier vom Regimänt, der Houpme Hämmerli und der Lütenant Wyßhan, la rüefe. Dernah het er no Befähle für d’Schloßbsatzig gha usz’gä, und so isch es sächsi worde, bis si hei chönnen abryte. Zerscht het me sech i der Stadt unden umta, hie mit öpperem gredt und dert en Uftrag gä, und du hei si der Wäg gägen Othmarsingen ygschlage, für ga z’luege, was vo dert nachen öppe no z’erwarte sygi.

		Wie si oben am Stutz achöme, wo i ds Dorf abegeit, chunnt us em Dorf use, vom Maiegrüen här, e stattlechi Cavalcade derhär, voruus e höchen Offizier i mene 58 prächtig garbeitete Harnisch mit wallendem Fäderehuet und breiter Schärpe. Der Oberscht Wendschatz het grad errate, daß das der General Werdmüller müessi sy. Schön isch er nid gsi, e rötleche Chnebelbart i mene wohlgnährten und doch herte, verwätterete Gsicht und e Mähne vo grauem und rotblundem Haar. Aber stattlech isch er gsi und imposant. Ds chriegerische Sälbschtbewußtsy het ihm us allne Pore vüregluegt. Dem Oberscht Wendschatz isch kei Wahl blibe; er isch uf ne zuegritte, het grüeßt und gfragt, öb er d’Ehr heig, der General Werdmüller z’gseh. Statt aber sech la ufz’halte, rytet dä eifach zue und seit: «Jawoll.»

		Der Wyßhan und der Hämmerli, wo vo ihrem Oberscht a di höflechschte Forme sy gwahnet gsi, hei sech verwunderet agluegt. Aber, was hei si welle? Si sy uf d’Syten usgwichen und hei sech der suite vom General agschlosse, währed der Oberscht Wendschatz gchehrt het und zur Lingge vom Herr Werdmüller der Heiwäg aträtte het. Er het sech, i der Erwartung, meh Reschpäkt z’finde, vorgstellt als Militärbevollmächtigte vom bärnischen Aargau und Kommandant vo Länzburg. Was het der General g’antwortet?:

		«Bon.» Und wyter gritten isch er.

		Das isch du dem Oberscht doch e chly z’stotzig cho. Er muschteret der General mit verwunderete Blicken und seit ihm: «Herr General, mer sy hie uf bärnischem Bode.»

		Der General het gar nid gschine das z’ghöre.

		«Wo staht jetz de Härr General von Erlach?» fragt er. Und wo-n-ihm der Oberscht jitz o mutz afat antworte: «Weiß nid», so meint er ändlech: «Jä guet, dänn halt ich mich an Sie. — Händ Sie Vollmachte?»

		59 «I ha militärischi Vollmacht, der Ratsherr Imhof, Hofmeischter vo Chünigsfälde, und der Landvogt vo Länzburg hei Zivilvollmacht. — Wenn Dir Ech weit uf ds Schloß gmüeje, so cha me ja mitenandere rede.»

		«Bon.»

		Im Wyterryte fragt der General: «Wo händ Sie Ihri Truppe, Harr Oberscht?» En unglägeneri Frag hätt men ihm i däm Ougeblick nid chönne stelle. Was het er söllen antworte? Dür en Ufruehr sy alli Verbänd versprängt gsi. Zueverläßig sy bloß di chlyne Garnisone vo Aarburg, Aarau und Länzburg gsi, und i Wahrheit sy dem Oberscht nume die wenige Bärner im Schloß sicher zur Verfüegung gstande. Het er das dem Tagsatzungsgeneral zuegä, so het er ihm o ds Rächt müesse zuegstah, vorz’rücken und uf bärnischem Bode cho ynez’regänte. Tief im Härz isch ihm e Groll über d’Regierung ufgstige; aber das hätt er um kei Prys welle la merke.

		En Ougeblick het er überleit, öb er well der Wyßhan ventre-à-terre voruusschicke, für alles ga uf d’Bei z’stellen und dem General e Komedi vorz’spile. Aber dem Oberscht sy gradi Natur het sech däm widersetzt. Lieber schnuergrad dür alli Schwierigkeite, lieber zuegä, daß me numen über nes paar bravi Soldate verfüegi. Und wenn o Bärn dür di Offeheit i den Ouge vo der Tagsatzung würd en Ybueß erlyde, es würdi doch der Achtung weniger schaden als e schlächt gspilti Komedi. Und so het er dem General wahrheitsgetreu, aber so mutz wie müglech g’antwortet: «I de feschte Plätze.»

		Und syr Wahrheitsliebi het er o kei Gwalt ata — so hert es ihm weh ta het — wo im Schloß obe der General di chlyni Garnison vom Stägefänschter uus gseht exerzieren und fragt: «Isch das alles?»

		60 «Ja, Herr General, das isch alles, was z’Länzburg steit», het er g’antwortet. Für das Gständnis wenigschtes e chly z’mildere, dütet er uf di dicke Muuren und di währschafte Kanonen abe.

		Der General seit mit verschmitztem Lache: «Scho rächt, aber mit Schießscharten und grobem Gschütz eläigge chönned Sie de Puure nüd nahlaufe!»

		Sobald der Ratsherr Imhof und der Landvogt im Saal erschine sy, het der General syni Begleiter, d’Oberschte Neukomm und Ulrich, vorgstellt (di übrigi suite isch im Hof blibe), d’Händschen abzogen und uf e Tisch gworfe.

		«So», het er resolut agfangen und i sym ganze Tue bewußt und ydrücklech der Sieger vo Wohleschwyl ufgmacht, «ietz staht also die Sach eso: ich han...»

		«Pardon», underbricht ne der Lanvogt, däm sys Bärnergmüet bereits het afa rure, «wei mer es Protokoll füehre, Herr General?»

		«Das isch nüd nötig. Mer händ alles schriftlech. Ulrich, gänd Sie de Vertrag her! — Da gsehnd Sie, läsed Sie’s nu!»

		Der Oberscht nimmt das Papier und list’s schynbar mit aller Seelerueh düre, währed syni beide Landslüt gspannet sys Gsicht muschteren und der General mit chrachiger Stimm wyter peroriert:

		«Also, ich han...»

		«Jä, sapperlot, Herr General», underbricht ne jitz der Oberscht, «da fählt...»

		«Sappristi! Lönd S’ mi doch emal rede! — Ich han ietz die Rebälle ghörig bi den Ohre gnoh. Si händ d’Pfyfen yzoge, und ietz häißt’s ’s Yse schmide, solang ’s häiß ischt. De Vertrag ischt underschribe vo allne Füehrere, und ietz müend mer bloß no defür sorge, daß 61 si deby blybid. Und wänn’s niid wänd guet tue, und so wämmer dänn wyter luege. ’s chunnt ietz bloß no druuf a, daß Ihri Regierig di Sach hilft duretrucke.»

		«Het d’Regierung vo Bärn Kenntnis übercho vo däm Vertrag?» fragt der Herr Imhof. Das het’s dem General gar nid chönne.

		«Näi, bis ietz nüd; wäge dem ebe chum ich ja grad daher. Ich ha doch nüd chönne warte, bis die gnädige Herre da inne drüber berate händ. A la guerre comme à la guerre.»

		Der Oberscht het der Vertrag dem Herr Imhof gä, und dä het sech dry versänkt, ohni vo öppis anderem wyter Notiz z’näh. Für das Verfahre chly abz’chürze, fat der General a, dem Landvogt der Inhalt vom Vertrag ufz’zelle: «Vier Punkt hämmer dene Puuren abtruckt: Für’s erscht händ s’ müesse globe, daß si sofort häim gönd und d’Waffe niderlegid; dänn händ s’ de Bundesbrief vo Huttwyl müesse widerruefe; dänn isch jedi wyteri Strytsach de Grichte vorbhalte, und ietz sölled s’ en neue Huldigungsäid läischte. Das händ s’ versproche, und da deby müemmer s’ ietz bihafte. Ich würd Ihnen also rate, ietz sofort im Name vo der Regierig di Huldigung usz’chünden und dem Volk der Äid abz’neh. — Nu käi Zyt verlüüre!»

		Statt en Antwort z’gä, het der Landvogt vor sech abe gstuunet und geduldig gwartet, bis der Ratsherr der Vertrag drümal für sich het gläse gha, und du het är nen o drü oder viermal gläse, und du het er ne wieder dem Oberscht passiert, und dä het ne no einisch gläse und ne dem Herr Imhof wieder gä, und zletscht het ne der Landvogt no einisch überläse. Und du hei di drei Bärner enandere mit verständnisvolle Blicken agluegt und no 62 nes Chehrli nüt gseit, währed der General bald mit der lingge, bald mit der rächte Hand uf e Tisch trummlet und mit erhüüchletem Glychmuet a d’Dili gluegt het. Di beide zürcherischen Oberschte hei enandere mit den Ougen aglachet und bald der General, bald d’Bärner gschouet.

		Ändlech, wo du der General gmeint het, jitz wär’s de nache zu neren Ussprach, seit du der Herr Imhof afange: «Di Sach wott überleit sy.»

		Jitz isch dem General d’Geduld zvollem usgange. «Ja, mached Sie käi Gschichte», seit er, «ietzet isch de guet Momänt, die Sach wieder i’s Bläi z’bringe! Wänn Sie sich nüd etschlüüßid und so...»

		«Die Sach wott überleit sy», seit der Ratsherr no einisch und dasmal mit dezidiertem Ton.

		Druuf hei sech di drei Bärner, chochig vor Töubi, i d’Näbedstube zrüggzogen und schön beidi Türe hinder sech i ds Schloß zoge. Der General isch ufgfahren und het brummlet: «Härrgott ye, die Bernergrind!»

		Di drei Bärner hei nid fründlecher gredt under sich. «E Skandal isch es», het der Landvogt agfange, «da schließt dä Kärl i nere Sach, wo ihn chuum öppis ageit, e Kapitulation, ohni vorhär es Wort ga Bärn z’brichte, und i fragen Ech, was isch das für ne Vertrag? Es Ghudel, es Gstürm!»

		«Ja», meint der Oberscht, «jedefalls isch es ganz lätz, daß er nid der chly Finger grüehrt het, für di Schuldige zur Rächeschaft z’zieh. Das isch e heiteri Justiz, eifach alli la z’loufe!»

		«He natürlech isch es dumm», raisonniert der Ratsherr Imhof, «jitz sy si-n-is etwütscht, und es blybt is nümme viel anders, als uf dä lumpig Handel yz’agh und 63 se sobald wie müglech neu i Eid ufz’näh, so wird men einisch fertig.»

		«Was?» — Der Landvogt isch ganz rot und blau ufgloffen ob däm Gedanke. «Die würden is schön uf d’Finger chlopfe z’Bärn, wenn mir jitz di miserabli Kapitulation däwäg gienge ga sanktioniere!»

		«Das cha scho sy», meint der Ratsherr, «daß si-n-is nachhär z’Bärn wieder dürtüe, was mer hie mache; aber das isch de ihri Sach, und mir chönne de säge: salvavi animam meam.»

		«So?» brüelet der Landvogt, «das isch e heiteri Politik. Mir hei hie nid für üsi Annähmlechkeit z’sorge, dunkt’s mi, sondere für d’Staatsraison. Sapperlot abenandere!»

		Däwäg hei di Beiden enandere no ne Zytlang d’Meinung gseit und sy derby geng wyter usenandere cho, und jede het der besser Bärner welle sy. Der Oberscht isch derwyle still dagsässen und het se-n-ihri Argumänt la erläse. Er het gseh, daß är der Stichetscheid het müesse gä. O är het sech als ganze Bärner gspürt, sech gääl g’ergeret über ds Vorgah vo de Zürcher, sech i d’Seel yne gschämt für sy Regierung, dere me ne settigen affront gmacht het. O das het er sech gseit, daß si drei z’Bärn völlig wärde desavouiert wärde, wenn si vo sich uus der Vorschlag vom Werdmüller anähme. Er het sech sogar ganz klar überleit, daß ihm der Landvogt ’s nie würdi verzieh, wenn er gäge sy Meinung würd etscheide. Weh ta het’s ihm vor allem, daß er nid ohni wyters d’Ymischung vom Tagsatzungsgeneral i d’Sach vo der bärnische Republik het chönne dürtue. Das het ihm fascht ds Härz umdräit, isch är doch der erscht und oberscht Verträtter vo Bärn im Aargau gsi.

		64 Aber, aber — so het er sech müesse säge — i däm Ougeblick isch ihm d’Müglechkeit gä gsi, amene gräßleche Bürgerchrieg es unbluetigs Änd z’mache. Und das, het’s ne dunkt, dörf er nid vo der Hand wyse, o uf d’Gfahr hi, daß er dermit der stränge Grächtigkeit i d’Arme falli und di Schuldige frei usgange.

		Der Bärner und der Chrischtemöntsch sy enanderen im Härz vo däm brave Ma wüescht i de Haare gläge, wenn scho di beiden andere Herre nid viel dervo gmerkt hei. Und ds sältmal hätti’s bi nünenüünzg vo hundert der Bärner möge; aber im Oberscht Wendschatz het der Chrischt obenuuf gschwunge, und so hert’s nen acho isch, er het der Usschlag zugunschte vo der Kapitulation gä. «Mira», het der Landvogt gseit, «es isch Eui Sach. Aber, was Dir dermit meinet z’gwinne, wärdet der nie düresetze. Solang es Unrächt nid gsühnt isch, chunnt’s nid zur Rueh; Dir wärdet’s gseh. Und übrigens macht’s mer kei Chummer; si wärde sech das z’Bärn nid la gfalle.»

		«Ja nu», meint der Oberscht, «so syg’s de so. I für mi zieh ds odium vo der Regierung amene verletzte Gwüsse de no vor.»

		«Dem odium vo der plebs, wei mer säge», brummlet der Landvogt hässig i sy graue Bart yne.

		«Pardon, so verstanden i de di Sach nid», seit der Hofmeischter vo Chüngisfälde.

		Der Oberscht het nid la merke, wie tief ihm dä hässig Stich gangen isch. Er het di Beide la reden und isch wieder i Saal übere. Zwüsche beidne Türe het’s ne schier übernoh. Daß er jitz gar no vor em Landvogt als der schlächter Bärner, der minder Regänt het sölle dastah, das isch fascht gar über ds Mäß vo däm use gange, was er us höcherem Epfinde sich sälber het chönne zuetroue. 65 Aber er het sech zwunge, isch fescht und ärnscht vor e General Werdmüller häregstanden und heit ihm gseit: «Herr General, Eui Abmachung mit de Buren isch zwar i üsnen Ougen en unerloubten und politisch verwärflechen Ygriff i d’Kompetänze vo üser Regierung, aber wenn’s i üser Hand ligt, dem Chrieg es Änd z’mache, so söll däm sogar üsi Ehr nid im Wäg stah. Mer wärde dem Volk Glägeheit gä, der Obrigkeit e neue Treueid z’schwöre.»

		«Guet so», antwortet der General, «rüefed Sie ’s Volk zsäme! Bis es gscheh isch, wird ich d’Grafschaft bsetze la.»

		Das het dem Oberscht e neue Stich gä, und er het abgwehrt: «Das manglet’s gar nid, Herr General. Mer wei di Huldigung nid mit Gwalt düredrücke!»

		«Säb gaht mich nüt a», fallt ihm der Werdmüller i ds Wort. «Ich bin der Tagsatzig verantwortlich, und ehner as bis si der Äid gläischtet händ, wych ich nüd vom Platz.»

		Der Oberscht het dem General nume no zu Gmüet gfüehrt, es wäri de uf alli Fäll besser, e Konflikt zwüschem Stand Bärn und der Tagsatzung z’verhüete; aber är, General, wärdi ja syni Instruktione ha.

		Druuf hi het der General Werdmüller synen Offizier Befähle diktiert und sech la Quartier uf em Schloß awyse. Natürlech het du der Tagsatzungsgeneralstab o no müessen abgfuetteret sy, was i der landvögtleche Familien under Wahrung vom bärnischen Ansähe, aber mit müglechschter Ersparnis a Grazie düregfüehrt worden isch. Am liebschte hätti se der Herr Tribolet mit sym Waadtländer alli under e Tisch gschwemmt; aber er het ne greut, und drum het er’s mit dem suurschte Jahrgang 66 vom schattigschten Aargäuer probiert. «Und wenn’s ne sött Rümpf i d’Därm gä, nu, so gschej de nüt Bösers», het er i Chäller abe gruret. Aber das Gsüff isch stromswys dür di Manne vom Züri-See abgloffe, me het ne nume nüt agmerkt.

		Wie’s der Landvogt voruusgseit het, so isch es du richtig cho. Sobald me z’Bärn vernoh het, was der General Werdmüller bi Wohleschwyl mit de Buren abgmacht heigi, het d’Regierung alles wieder dürta und di neui Huldigung für ungültig erklärt. Ds ganz Ghabe vom Tagsatzungsgeneral isch grüüslech übel agange, und nid viel het gfählt, so hätt’s da no ganz bösi Händel gä. Di drei Bärner uf em Schloß z’Länzburg sy churzer Hand desavouiert worde, und der Oberscht Wendschatz isch um ne Glägeheit rycher worde, sy Epfindlechkeit z’underdrücken und ächte Patriotismus z’üebe.

		I großem Zorn isch der General von Erlach vo Wangen ufbroche, het d’Bure bi Herzogebuchsi bluetig verhouen und usenandere gjagt.

		Und jitz isch di bärnischi Justiz derhinder grate. Z’Zofigen isch es Chriegsgricht ygsetzt worde, und bald het under de gfangene Burefüehrer ds «ryschtige Halsweh» regiert. D’Gälge vo der Umgäged sy uf gräßlechi Art dekoriert worde. Aber zu glycher Zyt sy zwüsche de Tagsatzungsgsandten und der bärnische Generalität Fridesbedingungen und Konzessionen a d’Buren ufgstellt worde.

		Für ds Schloß Länzburg sy ungfreuti Tage cho. Alli Bott het men Insurgänten ygliferet, und d’Chefine sy sälte läär worde. Ei Tag het der Oberscht sy Töldi erwütscht, daß er mit dem Bueb vom Torwart sech dermit vertörlet het, mit mene Rüetli dür ds Gitter vo nere Chefi 67 yne z’guslen und z’lachen über ds Lamäntiere vom Insasse. Der Töldi het du erfahre, wie läng daß der Papa syni Ohre het möge zieh. Aber vor allem het me halt dene Buebe nid chönne sy. Wenn me d’Lüt im Streckiturm ufzoge het, für se mache zrede, so het me se halt mängisch dür e ganze Hof ghöre brüele. Di Sache hei agfange dem Schloßkommandant sy Stellung z’Länzburg verbittere, und vor allem het er sech vorgnoh, z’verhüete, daß ds Gmüet vo sym Buebli under dene truurigen Ereignisse Schade lydi. No nie het er’s so bitter epfunde, daß der Töldi kei Mama meh het gha, nid z’rede dervo, daß e Frou ihm sälber über so mängs wägghulfe hätti, wo-n-er jitze zmitts under de Lüte ganz alleini het müesse verworgge. Meh und meh sy syni Gedanken uf ds stille Grab vo syr Frou uf em Fridhof z’Dießbach gfloge und hei, i ds Schloß Hünige. Wie gärn wär er jitze dert gsi under syne Lüte, wo-n-er na syne Gedanke het trüllet gha und wo an ihm ghanget hei wie Chinder!

		D’Frou Landvögti het dem Oberscht z’lieb ta, was si öppe chönne het. Und wenn si nen a menen Ort mit schwarzglänzigen Ouge het gseh stah und stuune, so het si probiert nen ufz’chlepfen und ihm gseit, er söll nid geng a die dänke, wo-n-er ja doch niemeh umegseji. Vo Zyt zu Zyt isch der Herr vo Graviseth öppe cho und het vorgschlage, er well der Töldi ga Liebegg näh zu synen eigete Chinder. Das het aber der Oberscht nid welle. Er hätti ne ja chönnen uf ds Schloß Rued bringe, zu syr Schwöschter. Aber der Töldi het nid vom Oberscht und der Oberscht nid vo sym Bueb ewäg welle.

		Underdesse het der Landvogt derfür sorget, daß me der Chriegszuestand nid ganz vergässe het. A mene schöne Morge het men ihm es Papier bracht, wo d’Soldaten 68 unden am Schloßbärg gfunde hei. Zu sym Erstuunen isch es der Bricht vo der Regierung gsi, uf da hi me synerzyt di Signalschütz abgfüüret het. Uf der Stell het der Landvogt Verrat gwitteret und nah-ti-nah di ganzi Dienerschaft i ds Verhör zoge. Niemer het öppis welle wüsse, und je weniger men usebracht het, descht mißtrouischer isch der Herr Tribolet worde. Wo-n-er du ändlech ygseh het, daß syni eigete Lüt uschuldig sy, wär er du gärn hinder die vom Oberscht. Vor allem uus hätt’s ihm Freud gmacht, wenn er der Chriseggle-Chrigel e chly hätti chönne la strecke. Das hätti däm verwändt guet ta, het er gmeint. Aber vor dene Lüten isch der Oberscht gstande, und dä het sech nid la uf d’Syte schiebe.

		D’Wahrheit isch gsi, daß am Abe vor der Schlacht bi Wohleschwyl der Landvogt sälber, wo-n-er es Gwehr us em Trog gnoh het, das Papier hinden abegwüscht und daß später es Meitli bim Ufruume, ohne öppis derby z’dänke, das Dokumänt zum Fänschter uus beförderet het. Das het frylech niemer gwüßt, und drum isch di ganzi Gschicht dem Landvogt es Rätsel blibe. Under sym Argwohn hei nid nume d’Dienschte gha z’lyde, sondere bald o di eigeti Familie, nametlech wil der Landvogt mit dem Schloßkommandant je längersi meh übereggs cho isch. D’Frou Tribolet und ihri Tochter hei ds Mügleche gmacht, für der Schade z’heile, aber si hei bim Landvogt nüt usgrichtet. Der Oberscht hei si mit aller Liebeswürdigkeit nume geng meh i d’Ängi tribe. Uf der einte Syte het er sy Bueb wellen under den Ouge ha, uf der andere het er nüt gwüßt als usryßen und flieh, wenn ds Marianne Tribolet ihm a jedem Eggen und hinder jedem Boum begägnet isch und ganzi Tage lang der Töldi nid us de Finger gla het.

		69 Und derby het d’Arbeit abgnoh. Ds Land isch still und stiller worde, und d’Landarbeit het de Bure d’Ufstandsgedanke geng meh us em Chopf tribe, was o liechter müglech gsi isch, wil d’Regierung i gar mängem Stück nahgä het. Der Oberscht het’s je länger, descht meh blanget, hei z’cho und z’gseh, wie’s um Hünigen ume standi. Und de — wär weiß? — het er doch villicht no öppis anders gha, was ne nächer a d’Stadt Bärn zueche zoge het.

		Der Herbscht isch cho. Di düre Bletter sy dür e Hof gwirblet, d’Trübel am Schloßbärg hei gryfet und d’Wälder zringsetum sy rot und röter worde, da ändlech isch Befähl cho, d’Schloßbsatzig uf e Fridesfueß z’stelle, und der Oberscht het hei dörfe.

		Wie’s eim eso geit: me ma erläbt ha, was me will, a menen Ort, wo me strängi Arbeit und ärnschti Tage gha het, so chunnt’s eine no e chly schwär a, wenn me de furt mueß. Und so het üse jungen Oberscht näbe der Freud hei z’chönne doch o chly nes wehmüetigs Gfüehl gha, wo-n-er zum letschtemal im Schloßhof ufgsässen isch. Di große Linde sy scho ganz dürsichtig gsi, und e liechte Wätterluft het di düre Bletter mit lysem Chräschle dem Bode nah zu Hüüfleni und Zylete zsämegwüscht und se-n-albeneinisch i mene wanderluschtige Wirbel a d’Schloßmuuren ufe tribe. Rot und chraftlos isch d’Sunne dür verrisseni Wulkegwäb grollet und het scho zmitts im Namittag längi Schätte la dür d’Matten usloufe. A menen offene Fänschter vo der Landvogtei isch der Herr Tribolet gstanden i sym wyße Mülisteichragen und het zuegluegt, wie Frou und Tochter vom Oberscht Abschid gnoh hei. Di beide Herre sy under sich fertig gsi. Si sy i der Ornig usenandere cho, aber ohni irged es Beduuren über d’Trennung.

		70 «Potz, Töldi, jitz bisch du e große Ryter worde», het ds Marianne gseit. Der Oberscht het ne vor sech uf em Sattel gha, emel für en Afang. Ds bagage isch uf mene Leiterwage nachegfüehrt worde, und der Chriseggle-Chrigel het dem Oberscht sys zwöite Pfärd gritte.

		Di erschti churzi Tagreis isch nume ga Liebegg gange, di zwöiti ga Rued, wo men öppe ne Wuche bliben isch. Vo dert isch me ga Trachselwald, zum Vetter vom Landvogt Tribolet, für öppis ga usz’richte vo Länzburg. Da Tag isch der Töldi mit dem bagage gfahren und het no däwäg gnueg übercho. Aber er het geng Längizyti nam Papa gha und’s du zwängt, daß er nen am letschte Tag wieder i Sattel gnoh het. Ds Wätter isch trüeb worde, und d’Sunne het nume falb dür schmali Wulkeritze gschine. Und fröschtelig isch es gsi. Aber das hätti no nüt gmacht. Was hingäge der Oberscht gschoche het, das sy d’Gälge gsi mit de Ghänkte dran und d’Chräje, wo sech drum zangget hei. A meh als eim Ort het der Oberscht sy wyte Mantel um e Töldi gschwungen und ihm ds Gsichtli a sy Bruscht drückt, daß er’s nid gseji. So isch der Töldi ändlech trotz der unkommode Lag ygschlafen und het gar nüt gmerkt, wo ne z’Hünige ds Mühlikäthi ab em Sattel gnoh und i sys altgwohnte Bettli treit het. Der Oberscht het sech geng meh gfreut gha uf sys alte Hei, je nächer si cho sy. Und er het alles i der beschten Ornig gfunde. Si hein ihm es guets z’Nachtässen uftreit und im große Saal es ghörigs Kaminfüür agmacht gha. Und mit unändlichem Freudeghüül isch der «Tiger», e große dütsche Schäferhund, um sy Herr umegstriche. Aber wie der Oberscht d’Stägen uuf und dür e länge fyschtere Gang a allne Stubetüre vorby gäg e Saal zue gangen isch, da syn ihm d’Träne cho z’schieße. 71 Ach Gott! Ja, daheim isch er wieder gsi, under syne Lüte, i synen eigete Sache, sy eigete Herr und Meischter, d’Mühli näbena het gsuret und grumplet wie albez — aber ds Härz vom Schloß het ja nümme gschlage! O so hei cho und doch nid daheim z’sy!





Viertes Kapitel




		Zmorndrisch sy schwarzgraui Wulken über ds Ursellemoos cho z’flügen und hei schwäri Rägetröpf gäge d’Fänschterschybe vom Saal gworfe, wo der Töldi ungsorget mit syne grobgschnitzte Rößli und Chüeli gvätterlet het. Er isch gärn bi de Fänschter vorne blibe, wenn er allei gsi isch, vowäge der Hindergrund vom Saal mit dem mächtige Sandstei-Kamin isch ihm geng e chly uheimelig vorcho. Linggs und rächts vom Kamin sy di «ysige Manne», zwo schöni alti Rüschtunge, gstande. Näbe der einte, i mene fyschteren Egge, isch di großi Bibel uf mene massive Tisch gläge, wo der Papa schier all Abe drinne gläse het. Im anderen Eggen isch es gheimnisvolls Türli im Eichetäfel gsi, wo dür nes fyschters Gängli i ne Spycherbode vo der Mühli gfüehrt het. Der einte Längswand nah sy gschnitzti Schäft und Trög gstande, und dert derhinder het me Tag und Nacht ds Gsur vo der Mühli ghört. Vorne, znächscht am einte Fänschter, isch e Türe gsi zu nere hölzige Stäge, wo i d’Hallen und zur Hustüre gäge Hof abe gfüehrt het. Us der Mitti vo der andere Längswand isch me dür ne Gang zmitts dür ds ganze Schloß zur große Stäge cho.

		Dert, under der Gangtüren isch jitz plötzlech — e prächtigi Rembrandtfigur — im chumleche Tuechwams, i graue Strümpfen und breite Schnalleschueh der Oberscht erschine, di churzschäftigi Fahne vo sym Regimänt uf der Achsle, für se zwüsche Tür und Fänschter a der Wand ufz’hänke. Er het se mit Wohlgfalle betrachtet und zwägzupft, und nachhär het er no Waffe bracht, 73 Pischtolen und Däge, und alles schön i di alte Negel und Schrube ghänkt. Derby isch ihm der «Tiger» um d’Bei umegfislet und het dem Töldi mit dem Stil im Gsicht umegwädlet, bis dä ne dranne grisse het.

		«E e, Töldi», seit der Oberscht, «das chönntisch de einisch büeße!» Druuf het er der Schlapphuet ufgsetzt und isch dür e Gang uus verschwunde.

		Under der Hustüren isch er e Momänt blybe stah und het dür d’Allee ab gluegt, wo vom Schloß gäge Mittag bis zur Schmitten abe gfüehrt het. E suure Luft het ds letschte Loub vo de Böume grupft und über e Chisebach uf d’Matten use treit. Dem Oberscht sy erschte Gang het nid der Schmitte gulte, no der Sagi dernäbe, no der Mühli, sondere däm, wo-n-er sälber gfüehrt het, der Landwirtschaft. Uf mene schmale Stäg isch er über d’Chise zur Schüüren überen und het mit dem Meischterchnächt d’Ställ visitiert. Uf em Heiwäg begägnet er dem Huschnächt, dem Jakob, wo-n-ihm chunnt cho säge, es warte verschideni Parteien uf ihn i der Halle.

		«So?» seit er, «chuum het me der Fueß wieder über d’Schwellen yne ta, fat das Gchähr scho wieder a. Wär isch da?»

		«Der Garnbuuchibänz und eini vo Groß-Höchstette, Herr Oberscht.»

		«Was het die z’Hünige verlore?»

		«Es macht Gattig, si heig öppis z’chlagen über e Müller, si het emel der Umwäg um d’Mühli gmacht und isch vo hienache zueche cho.»

		«Was wett ere der Müller z’leid ta ha?»

		«O, es wär nid di einzigi. Es isch mängs gange, syder daß der Herr Oberscht i Chrieg isch.»

		Uf das abe het der Oberscht nüt meh gseit. Dem Jakob 74 het er gwunke, mit ihm i Saal use z’cho und erscht dert fat er wieder a: «Jitz wei mer zerscht der Garnbuuchibänz dra näh. Rüef ihm!»

		Währed der Jakob di chlyni Stägen ab springt, rüeft der Oberscht i Gang use: «Käthi!» Und grad druuf erschynt ds Müllers stattlechi Tochter, e stolzi, schlanki Figur im eifachschte Chittel, wo me sech nume cha dänke, aber suber und i der Ornig. I ihrem ender bleiche Gsicht und de blauen Ougen isch fascht öppis Schwärmüetigs gläge. Ds choleschwarze Haar isch i schwäre Züpfen über e Rüggen ab ghanget.

		«Lue mer zum Bueb!» seit der Oberscht, und der Töldi isch dem Mühlikäthi agumpet und mit ihm use, ohni daß öpper derzue Lut gä hätti. Der Oberscht het ne wie verstuunet nachegluegt, bis men a di anderi Türe gchlopfet het. Da drob isch er schier e chly zsämezuckt, obschon er ja druuf gwartet het. Er het der Hund a sy Platz gjagt und sech i ne große Fauteuil gsetzt. «Yne!»

		Der Jakob het es chlys schwummigs Mannli mit unglychlige Hangibacken und nere wüeschte gstabelige Mähne vo gräutschelig-bruune Haare vor sech zur Tür yne gschoben und sälber yne welle. Aber der Garnbuuehibänz het scho uf der Schwelle ne schuderhafte Chratzfueß gmacht, so daß ne der Jakob mit mene ghörige Mupf het müessen i Saal yne stoße.

		«Was hescht aber, Bänz?» fragt der Oberscht. «Es pressiert schynt’s, daß d’scho hütt chunnsch!»

		«Verzieht, gnädige Herr», seit der Bänz, «es isch mer drum z’tüe, z’wüsse, ob der Herr Oberscht guet ume hei cho isch.»

		«He nu, das hesch jitz scho gseh, i bi ja gsund und zwäg.»

		75 «Das walt der lieb Gott!» meint der Bänz.

		«Dank heigisch, aber wäge däm hättisch der der Wäg chönnen erspare. Läb wohl!»

		Jitz dräit der Bänz d’Chappe verlägen i syne chrumme Chräbelfinger ume:

		«Verzieht, Herr Oberscht, i ha... i ha...»

		Der Oberscht isch scho ufgstande gsi und het dem Bänz d’Hand dargstreckt. Da seit er: «Aha, das han i doch welle ha, du sygisch nid nume cho, für mer cho guete Tag z’säge.»

		«Nei, nüt für unguet, gnädige Herr, i sueche nume, was me, Gott Lob und Dank, geng findt by-n-Ech, Rächt u Grächtigkeit.»

		Uf ds Oberschts Stirne het’s urüejig afa zucke, aber das het der Bänz nid gseh.

		«Es isch mer leid, Herr... gnädige Herr Oberscht, daß ig Ech so mueß Bschwärd mache. Aber wo gienge mer süscht hi? Der Gerächte mueß halt viel lyde.»

		«Vüre mit, vüre mit!»

		«E nu, wenn der Herr Oberscht so güetig will sy, es isch äbe... der Schwander im Schlupf hinden isch mer es Zeisli schuldig für Gäld, wo-n-i sym Vatter da di Jahr vorgstreckt ha. Es wäre bloß föuf Pfung, Herr Oberscht, was i z’guet ha by-n-ihm. Und er wär willig mer’s z’zahle; aber jitz wott er mer nume sibenedryßg un e haube Batze gä.»

		«He nu, das macht ja di füf Pfund!»

		Jitz lachet der Garnbuuchibänz unglöubig, wie wenn er wetti säge, das wärdi öppe dem Oberscht nid ärnscht sy.

		«Oder nid?» fragt der Oberscht.

		«Da chäm i z’churz, gnädige Herr.»

		76 «Warum?»

		«I han ihm di föuf Pfung etlehnt, wo ds Pfung no zwöuf u ne haube Batze gulte het. Es isch grad denn gsi, wo di gnädige Herre z’Bärn inne befole hei, der Taler söu füfzig Batze gäute, statt nume dryßg.»

		Dem Oberscht isch e Ton vo Erger etwütscht.

		«Ja nu», seit er, «aber jitz gilt halt ds Pfund nume no siben und e halbe Batze. Da git’s nüt meh z’chähre.»

		«E aber, Herr Oberscht...»

		«I cha nüt derfür; aber das isch jitz halt eso.»

		«Aber der tuusig Gottswille, Herr Oberscht...»

		«Emel jitz chan i nüt anders mache. Chumm de mynetwäge hütt über acht Tag ume. Und der Schlupf-Sameli mueß de o cho, de cha me de luege, öb öppis z’machen isch. Es mueß Beidne zum Rächt verhulfe sy.»

		«Das walt der lieb Gott!» düderlet der Bänz, macht e große Chratzfueß und geit. I der Allee unde het er i beidne Seck d’Füüscht gmacht und i Gedanke ds Schloß und der Oberscht und di ganzi Obrigkeit zu Brosme verchnütschet.

		Der wahr Grund, warum er grad hütt i ds Schloß cho isch, isch dä gsi, daß er der Chriseggle-Chrigel het gseh i d’Chriseggle gah. Solang dä umewäg gsi isch, het me ds Schloß gschoche, vowäge dä het der Jurisdiktion vom Oberscht geng uf sy Art nacheghulfe, und da het’s de gheiße: «Wer da hat, dem wird geholfen, und wer nicht hat, bleibe zu Hause.» Me het ne gförchtet wie ds Unglück. Niemer als syni Elteren i der Chrisegglen oben und der Oberscht sy sicher gsi vor däm Kärli. Der Oberscht aber isch leider blind gsi gägen ihn. Är het im Chrigel nume der Soldat gseh, und Soldat isch er e flotte gsi, und wil er zwüschenyne geng no zu synen armen 77 Eltere gluegt het (meh us Aberglouben als us Liebi), so het sech der Oberscht erscht no la blände.

		Us em glyche Grund het sech di Burefrou vo Großhöchstette grad hütt zuechegla. Ihren isch es vom Schmid i der Schloßschmitte brichtet worde, der Chriseggle-Chrigel syg dä Morge gäge Dießbach zue gloffe.

		Het der Garnbuuchibänz uf em Heiwäg über d’Obrigkeit gfluechet, so het der Oberscht i sym Saal der Tag verwünscht, a däm d’Regierung i beschter Absicht, aber gwaltsam und ruuch der Münzfueß abegsetzt het. Währed dem dryßgjährige Chrieg sy di große Gäldsorte schuderhaft tüür worde. Für das usz’glyche het du d’Regierung minders Batzegäld la präge. Und jitz, nam Fridesschluß, het du plötzlech ds große Silbergäld nüt meh gulte. Das het bsunders die troffe, wo öppis gha hei, aber doch nid gnue, für besseri Zyten abz’warte. Und was dem Oberscht bsunders z’Härze gangen isch, am meischte sy di brave sparsame Lüt dermit gschlage gsi, währed es de Liederleche glychgültig het chönne sy. Der Garnbuuchibänz zwar het ne nid hert duuret; er isch e schynheilige Gyzchrage gsi. Wo-n-er zur Tür use gchratzfüeßlet isch, het der Oberscht vor sech ane gseit: «Däm geit ds Huftgleich grüüslech ring.» Und der Jakob het gmeint: «Ja, hie het er der Gring geng zwüsche de Chnöue, aber um d’Garnbuuchi ume treit er ne wie ne Hung im Rogge, dä Hüngligürter.»

		«So, mer wei mache, daß es rückt, rüef jitz dere vo Höchstette!»

		Di Frou isch chuum zur Tür yne gsi, so het ere der Oberscht alli demüetigen Yleitungen abgschnitte mit der Frag: «Wie heißisch?»

		«I wär Fuhrima Stüdi, vom Hingere Chehr, u für’s 78 grad z’säge, dem Schmid z’Höchstette d’Schweschter.»

		Der Oberscht luegt verwunderet uuf.

		«Ja i chume nid wäge däm t’wäge.»

		«Das wär jitze wohl spät.» (Dä Schmid isch nämlech als Ufrüehrer vor Wuchen a Galge cho.)

		«Nei, nei, es isch wäg em Müller da äne.» Si het sech umgchehrt, wie wenn si wett luege, öb er nid öppen a menen Ort der Chopf ynestrecki, und du isch si ganz nach zum Oberscht und het halblut wyter gfahre: «Weisch, er nimmt eso wüescht zwüschen use!»

		«Warum hesch ihm de z’mahle gä?»

		«I ha drum gmeint, er nähm minger zwüsch use weder üse, z’Höchstetten äne. Aber jitz trybt er’s no viel verflüechter. Mer hei ihm di mal föufesibezg Mütt Dinkel brunge, u du het er is bloß umen öppe föufesächzgi usegä, dä Gythung. U was bruucht dä sövel? Ds Wasser het er däich vergäbe. Es luuft ihm ja von ihm sälber, er bruucht nüt weder ufz’schütten u öppe chly z’luege, u dernah chan er sacke.

		U wo-n-ig ihm’s gseit ha, het er mer ds bös Muul aghäicht u gseit, ds Haube syg Dräck gsi, wo mer ihm brunge heigi — ja, selig schwärs Gwächs, wie das gsi isch! Da cha me wyt ume luufe, bis me so öppis gseht.»

		«Ja und jitz, warum brichtisch mer das alles? Was söll i mache?»

		«E i ha gmeint, öppe chly z’Bode stelle mit ihm.»

		«Ja lue, das geit mi drum nüt a, i han ihm nüt dry z’rede.»

		«He?»

		«Das isch sy Sach, i han ihm da nüt z’befäle. Är isch Müller.»

		«E aber öppe chly...»

		79 «Ja, tue mer da nid lang stürme! I ha der’s jitz gseit. ’s isch nid my Sach.»

		«Nüt für unguet; aber i ha däicht, i well’s emel cho ge säge. U de, wüsset Der, gnädige Herr, das mueß de o gseit sy» — und jitz isch si no nächer zueche cho — «wie das e wüeschte Hung isch, wie dä aube redt über d’Obrigkeit — eh myn Gott im Himmel obe! Nei, we’s no e Grächtigkeit git uf der Wält. Da isch de no gflattiert gsi, was üse Ruedi, der Schmid z’Höchstette, öppe gredt het. U dä hei si de...» Si het ds Fürtech vor ds Gsicht gha und d’Ouge gwüscht und plötzlech fahrt si los: «Dä da äne, dä hätte si sölle häichen u verschryße. Ja, dä hätti’s verdienet, so wahr, daß i da stange, Herr Oberscht. Aber hinger dä hei si halt nit dörfe, so ne Schloßmüller!»

		«E e, Froueli, bsinnn di, was d’seisch!»

		«Ja, miera, so isch’s. Der Tüüfel...»

		«Schwyg jitz und gang, göb daß d’ no öppis Dümmers seisch! — Sä da.»

		Der Oberscht het der arme Querulantin es paar Chronen i d’Hand drückt.

		«Dank heigit, Herr Oberischt. Der lieb Gott söll Der’s vergälte!»

		«Ds andermal bring de dys Gwächs uf d’Höchstette-Mühli!»

		«Ja wäger, das tuen i», seit si no im Usegah.

		Di armi Frou isch dür e pflaschterete Hof uus. Luft und Räge sy vor der Hustür über se härgfalle, so daß si unwillkürlech der Chopf dergäge gstemmt und nid wyters um sech gluegt het. Mit eier Hand het si ds Chopftuech feschter azoge, di anderi het im Bieter ds Almose vom Oberscht chrampfhaft zsämegha. Aber wo si vor ds Hofgatter use chunnt, chehrt und du der Luft vo 80 der Syte het, da lat si’s la fahre. Der Müller het si gseh under der Türe stah. Mit beidne Füüschte fahrt si i d’Luft und fluechet ihm ds Wasser ab de Reder und Ungfell i ds Huus. Was si gseit het, het niemer anders ghört als der Sturmwind, wo-s wie ne bösi Saat i di graue Wulken ufe gwirblet und der Mißton dem blaue Himmel zuetreit het. Aber gseh het me’s i der Mühli und im Schloß, und dem Oberscht het di Pantomimen änet dem Gartehag i ds Härz griffe. Gange si alli so under mym Dach wäg? het er sech gfragt und isch mit ufgregte Schritten im Saal uuf und nider gange, bis syni Blicken uf di ufgschlagni Bibel falle. Er isch am Tisch blybe stah, het afa blettere, aber nume d’Syte z’Dotzetewys umegschlage. Er het nid rächt g’achtet, was druffe steit. I Gedanke het er geng di Frou im Kampf mit dem Rägeluft gseh über ds Moos dervo loufe, vo Zyt zu Zyt sech umchehren und d’Füüscht mache. Und jedesmal, wenn der Luft dür ds Kamin ab brüelet oder d’Butzeschyben a de Fänschter vornen erhudlet het, so isch es ihm dür March und Bei gfahre. Es isch ja nid bloß d’Chlag vo der Frou gsi, wo ne plaget het; er het scho lang gspürt, daß der Jammer vom Volk um ds Schloß ume tönt het wie ds Chute vom Wätterluft, wo a mängem Ort der Gruch vo däm i sech treit het, was i Bitzen a de Gälge ghanget isch.

		Wieder und wieder isch der Oberscht i länge Schritte vom Kamin zum Fänschter und vom Fänschter zum Kamin gloffen und het geng nid chönnen eis wärde mit sech, was nen eigetlich eso plaget, er het sech doch nid chönne d’Schuld gä a däm Eländ, und o di gueten Absichte vo der Regierung het er ygseh. Je meh daß er drüber gstudiert het, descht meh isch ihm jitz sy Einsamkeit zum Bewußtsy cho. «Wenn i nume mit öpperem 81 chönnt rede!» Es paarmal isch er plötzlech blybe stah, het sech en Ougeblick bsunne, öb er nid zu disem oder däm Nachbar well. Aber — aber! Eine wie der ander zringsetum isch anderer Meinung gsi als är, das het er scho lang gwüßt, und zu nere Dischputation isch er gar nid ufgleit gsi. Ihm het numen e Möntsch gfählt, wo-n-ihm e chly würd lose, es Härz, wo-n-ihm e chly hülf gspüre, was är gspürt het. Albeneinisch isch’s nen acho, er möchti eigetlech ga Bärn yne. Und nah-ti-nah het er sech’s müessen ygstah, es wär ihm de drum z’tüe, öpper az’träffe, wo-n-er eigetlech sit der Nacht vor der Schlacht bi Wohleschwyl nümme het chönne vergässe, wil er denn gmerkt het, daß di Pärson ihm mit Interesse zueglost het, wo-n-er vo de Buebebärge gredt het. «Und de... nu, das sy Üsserlechkeite!» Wär i däm Ougeblick der Oberscht agluegt hätti, wäri vom Lachen agsteckt worde, wo dür sys Gsicht gflogen isch und jedem Merkige verrate hätti, was es gschlage het. Aber grad nachhär isch es wieder fyschter und suur dür syni Züg gange. Jitz het er nümme ds Froueli vo Höchstette gseh, sonderen a jedem Eggen und under jedem Loubeboge vo Bärn undersetzti Ratsherre mit styfe Mülisteichrägen und herte Gsichter, wo wie Schildwachen um sech luege.

		I däm Troum het nen es lyses Chlopfen a der Saaltüre gstört. Ds Mühlikäthi isch cho säge, d’ Suppe syg uf em Tisch. Da fahrt ihm e Gedanke dür e Chopf. «Käthi», seit er, «chumm los», und dütet ihm, zum Fänschter vüre z’cho. Schüüch het es e chlyne Schritt gägen ihn ta, grad chuum sowyt, daß es nid widerspänschtig het bruuche z’schyne. «Chumm nume davüre!» seit der Herr vo Hünige, «i tue der nüt.» Ds Käthi isch wieder um nes Schrittli nächer cho; aber wie der Oberscht ihns arede 82 wott, fahrt’s mit menen erschrockene Blick dür ds Fänschter zrügg. Dem Oberscht isch dä Blick nid etgange; er luegt usen und gseht der Müller im Hof usse stah.

		«Mhm», macht er und lat sech jitz nächer zum Käthi. «Los», seit er, «hesch du öppe scho meh öppis gmerkt, daß dy Vatter Händel het mit syne Chunde?»

		«O bhüet’is», antwortet ds Müllers Tochter, «da wüßte mer öppis z’erzelle, d’Muetter un i. Sitdäm daß es eso böset het im Land ume, isch afe mängs gange. — Er gseht halt o so schwarz und meint geng, er mögi niene meh gcho. Er cha’s äbe nid vergässe, wies’ einisch gsi isch. Un ussen um möcht er o nid der Name ha, daß es hingerache gangi mit ihm, u drum isch er eso untane mit de Chunde. Mir sägen ihm’s ja geng, er tüej si nume schade dermit. Aber er lost is nüt.»

		«Het er öppen o mit dem Schmid z’Höchstette z’tüe gha?»

		Statt dadruuf z’antworte, luegt ds Käthi uf d’Syten und schwygt.

		«Häb nume nid Chummer, i tuen ihm deßtwäge nüt z’leid.»

		Der Oberscht het vergäben uf nen Antwort gwartet. Dem Käthi syni große blauen Ouge sy naß worde, und bald syn ihm glitzerigi Tränen uf e ruuche Chittel abegfalle. Es nimmt ds Fürtech vor d’Ougen und schluchzet.

		«Der tuusig Gottswille heit Erbarme mit ihm!» bringt’s ändlech mit Müej und Not vüre.

		Das isch dem Oberscht z’Härze gange. Mit feschtem Griff zieht er dem Käthi d’Hand abe, luegt ihm voll Güeti i ds Gsicht und seit ihm: «I wott nid meh wüsse, Gang jitz, Käthi, und häb nid Chummer!»

		Ds Käthi hätti dem Oberscht gärn gä z’verstah, wie 83 dankbar es ihm sygi, aber es het nid gwüßt, wie das achehren und isch mit lutem Briegge dür e Gang uus gloffe. Der Oberscht het sech überleit und begriffe, was im Härz vo däm brave Meitschi vor sech gangen isch. Was ne ganz bsunders grüehrt het, isch der Gedanke gsi, daß das Meitschi, um das me sech no vor drüne Jahre grisse het, offebar nume ds Vatters Chummer und Erbitterung treit und drob vergässe het, wieviel äs sälber dür e Nidergang vom Familieglück ybüeßt het. «Es git doch albeneinisch no ne brave Möntsch», het er mit wehmüetigem Lache halblut gseit.

		Wo-n-er i d’Äßstuben abe chunnt, gseht er uf en erschte Blick, daß sech der Töldi am Bode mit syne Schachfigure vertörlet. «Wär het dir die gä, Töldi?» fragt er. «Han i se gfunde», meint der Bueb mit uschuldige Boll-Ouge. «Ja, gfunde! Gib, das isch nüt für di, das sy myni Rößli!»

		Me het dä Chram zsämepackt, und der Papa het wyters nid gschmählt, wil ihm dem Töldi sy Streich der Pfarrer vo Dießbach in Erinnerung bracht het. «I mueß doch zu däm wieder eis ga schachzable; es dunkt mi, mit däm sötti no öppis z’mache sy.»

		Am glyche Namittag no het der Oberscht Wendschatz der Mantel umghänkt und isch z’Fueß gäge Dießbach zue. Der Räge het e chly nahgla gha und der Luft het ds Gwülk verrisse, so daß di breiti Flueh vom Stockhorn ihre neue Schneechrage het chönne zeige. Trotz dem ufründleche Wätter isch es dem einsame Wanderer wieder rächt heimelig worden im stille waldige Chisetal, und er het sech gfreut uf di verständnisvolli Gsellschaft vom Pfarrer.

		Me het juscht dem Pfarrer Gryph Bscheid gmacht 84 gha, es warti de einen i der Loube hinde, er heig es Anlige. Der Pfarrer hätti grad derwyl gha, ga z’luege; aber im Momänt, wo-n-er ufsteit, fallt sy Blick dür ds Fänschter uf e Chilchhof übere. «E der Tag und ds Läbe!» seit er zur Frou, «lue jitz, da steit wahrhaftig der Hüniger wieder uf em Chilchhof äne.»

		«Ach, Herr Jemerli», meint d’Pfarrfrou, «gang reich nen yne! Du muesch ne nid da so la stuunen und briegge.»

		«Gi’mer ds Gwand und e subere Chrage!»

		«Da.»

		«Wo isch ds Ermelloch? — Nu!»

		«E du tuesch jitz emel o ungschickt.»

		«I cha nüt derfür, daß mer alles z’äng wird. — Lüpf e chly! — So, jitz no der Chrage! — Ai ai, du rupfsch mi.»

		«E so häb e chly uuf! Wie wett i o i däm Gstrüpp inne chönnen es Häftli ytue?»

		So wehmüetig es dem Oberscht am Grab vo syr Frou um ds Härz gsi isch, sy Stimmung het umgschlage wie Aprillewätter, wo-n-er der Pfarrer gseht sytlige dür ds Chilchhofgatter ynechäse.

		«E e, Herr Pfarrer, wenn das eso furtfahrt, so müesse mer bald ds Töri la wyter mache.»

		Me het sech d’Händ gschüttlet, und der Pfarrer het der Hüniger welle mache z’erzelle vo Länzburg und vom Ufstand. Aber der Oberscht het grad gseit, da gäb’s nid viel Gfreuts z’brichte. — ’s isch nid lang gange, so sy di Beiden i ds Pfarrers Studierstuben am Schachbrätt gsässe. Aber es het nid welle rücke mit der Partie, und der Pfarrer hätti bald afa gine.

		«Nüt für unguet, Herr Oberscht», underbricht er ändlech ds Spil, «es dunkt mi neue, Dir syget hütt nid bi 85 der Sach, oder de heit Der viel verlehrt. Hei si z’Länzburg ekeis Zabelbrätt?»

		«Es isch wahr», seit der Herr vo Hünige, «i ha der Chopf voll anderi Sache, i cha mi hütt gar nid zsämenäh.»

		Dermit strycht er sech di schwarze Boucles über d’Achsle zrügg und leit sech mit zsämezogener Stirnen i sy fauteuil hindere. Der Pfarrer chrauet i sym graurote Bart und heftet di grauen Öugli gwunderig uf en Oberscht.

		«Eigetlech han i öppis anders welle by-n-Ech, Herr Pfarrer.» Und jitz het der Oberscht ihm ds Härz afa usschütten über die truurige Verhältnis im Land umen und wies ne plagi, daß da nüt z’mache sygi.

		Der Pfarrer Gryph wär eigetlech es wackers Mannli gsi und hätti scho no Sinn gha für d’Not vo der Zyt. Aber uf der andere Syten isch er ganz der Repräsentant und ds Chind vo sym Stand gsi. Ds sältmal hei d’Pfarrer kei Tägscht besser verstanden als «Seid untertan Eurer Obrigkeit!» Si hei sich sälber bständig vorgha: «Kein Kriegsmann flicht sich in Händel der Nahrung (si hei’s o nid nötig gha), auf daß er gefalle dem, der ihn angenommen hat.» Hätti me d’Lüt gfragt, was der Underschid zwüsche mene Landvogt und mene Pfarrer sygi, es hätt’s mänge nid rächt gwüßt z’säge. — Chilchen und Staat hei dennzumal enandere so fescht gha, daß es jedes gmeint het, es fiel um, wenn ds andere ließ la gah. Und so sy d’Pfarrer Handlanger und Trabante vo der Regierung gsi.

		«Myn Gott!» het der Pfarrer Gryph uf ds Chlaglied vom Oberscht g’antwortet, «i weiß es wohl, es isch, wie Dir säget. Aber da isch nüt z’mache. D’Houptsach isch, daß si wieder Vertrouen i d’Regierung überchöme. Und 86 drum mueß me halt d’Regierung understütze, wo me nume cha.»

		«Mit däm isch es nid gmacht», seit der Oberscht, «wenn d’Regierung lätz drinnen isch, so mueß me se nid no im Irrtum ga understütze. Wenn halt di verschidene Ständ unglychligi Läbeskonditione hei, so gspüre nid alli glych. Mängisch merkt halt de ds Volk öppis besser als d’Regierung. Da säge si geng: salus populi suprema lex esto. Aber de mueß me de nid ga ds Volk nachenäh, wenn men einisch lätz regiert het.»

		«Das isch scho wahr. Ds Volk gspürt eso öppis», meint der Pfarrer lau.

		Da hout der Oberscht mit der Fuuscht uf e Tisch und seit: «Und nid nume das. Es dänkt und überleit und wott öppis, ds Volk.»

		«He he», meint der Pfarrer mit mene Blick uf ds Schachbrätt, «jitz weiß i nümme, wo myni Bure highöre.»

		Daß der Pfarrer zmitts i däm Gspräch inne no a ds Spil het möge dänke, het der Oberscht g’ergeret. «Aber i weiß, wo si highöre», brüelet er, wäit mit sym wyten Ermel uus und wüscht mit eim Strich di ganzi Schachfiguregsellscheft i d’ Stuben use. Verblüfft luegt der Pfarrer i ds zornige Gsicht vo sym Partner; aber er bringt keis Wort vüre. Er wagt’s nid emal, syni Figure ga zsämez’läse, wo der Oberscht ne völlig spießt mit syne wilden Ougen und furtfahrt: «Ds Volk wott nid nume Gsicht und Händ vo syr Regierung gseh, es wott ihres Härz für sech ghöre schla, und da het’s es Rächt druuf, Herr Pfarrer. Es wott nid nume Pfleg wie öppe nes Chueli, es wott Liebi gspüre, Liebi. Und es het es Rächt uf Regänten und Füehrer, wo jeden Ougeblick parat sy, öppis uf sech z’näh, z’lyde für ds Wohl vom Ganzen und, wenn’s 87 nötig wird, o z’stärbe für ds Volk.» Der Oberscht isch ufgstanden und het mit usgstreckter Hand erklärt: «Das het äbe d’Buebebärge verstande. Das isch der Stärn vo Buebebärg, dä mueß wieder ufgah, und däm wott i folge.»

		Der Oberscht isch dagstande wie nes Monumänt, und der Pfarrer het sech en Ougeblick zgrächtem gförchtet vor ihm. Er het ob em Bann, wo sy Gascht i däm Momänt uf ihn usg’üebt het, die gsäite Schachfigure vergässe, aber o d’Wort und d’Gedanke. Bewunderung isch über ihn cho, und zletscht het er dem Oberscht d’Hand gä und gseit: «Dir heit rächt, Herr Oberscht, hälf Ech der lieb Gott!»

		Jitz isch’s en Ougeblick still blibe, da ghöre di Beiden unden inne grobi Mannsstimme zangge, und derzwüschen isch d’Stimm vo der Frou Pfarrer wie ne Murmelipfiff ihrem Ma i d’Ohre gschloffe. «Verzieht, Herr Oberscht», seit er und schiebt d’Stägen ab, ohni sech z’achte, daß der Hüniger hinder ihm härchunnt.

		«Was git’s?» rüeft der Pfarrer.

		«Chumm lue, di zwee da sy sech i d’Haar gfahre.»

		Breitspurig geit der Pfarrer under di hinderi Hustüren und donneret use: «Friede sei mit euch!» «Das walt der lieb Gott, Herr Pfarrer», antwortet eine vo de Kampfhähne schlagfertig, aber der Pfarrer fahrt furt: «Was chunnt euch eigetlech z’Sinn? — Meinet dir, ds Pfruendhuus sygi e Pinte, he?»

		Mit güggelrote Chöpfen und verchuzete Haare sy der Garnbuuchibänz und der Schlupf-Sameli i der Loube gstande, und uf em Bank näbe der Hustüren isch es tots Huehn gläge.

		«Verzieht, verzieht, Herr Pfarrer», fat der Bänz a, «es 88 isch mer leid, daß mer Ech dä Lärme da anegmacht hei, aber der Schwander het mer eso ds bös Muul aghäicht, u ’s isch doch de gwüß o nid rächt...»

		«Schwyg du, Flattierhung!» fahrt der Schlupf-Sameli derzwüsche. «I ha dir nüt z’liid da. Hättisch du mi i Rueh gla...»

		«So, Manne, jitz isch guet für hütt, so reden i nid mit ech. — Es andersmal de. Bhüet ech Gott und heit Fride!»

		Dem Pfarrer syni Wort hei Rueh gschaffe. Der Schlupf-Sameli, es strubs chlys Mannli, het d’Chappe glüpft und isch dervotrappet, het aber no gseh, wie der Bänz der Frou Pfarrer das tote Huehn mit undertänigem Chratzfueß darstreckt. Drum blybt er am Wägbord no einisch stah und brüelet zrügg: «Wart nume, i chume de scho no zu mym Rächt, wenn i scho nid e verreckti Gluggere darz’gheie ha.» Jitz het der Bänz sech ufbläit und uf sy Gägner los welle. Aber der Pfarrer het nen am Arm gnoh und hinderha. Dernah, sobald der Sameli verschwunde gsi isch und der Bänz no drümal undertänigscht het versicheret gha, der Sameli syg en Erz-Lugihung, het me ne du o verschickt. Hätt er o no einisch zrügg gluegt, so hätt er müesse gseh, wie d’Pfarrfrou mit fragende Blicken ihrem Ma das Huehn under d’Nase gha het. «Nei, nei», het dä sachverständig gseit, und du isch di chlyni Gsellschaft im Pfarrhuus verschwunde.

		D’Ursach vo däm Lärmen isch gsi, daß der Bänz vernoh het, sy Schuldner stüüri dem Pfarrhuus zue. Uf das hi het er flugs a mene Huehn der Hals umdräit und isch gäge Dießbach zue. Und richtig het er dert der Sameli i der Loube vom Pfarrhuus gseh sitze. Scho zwo Stund het dä arm Tropf dert gwartet, er isch ja scho vor em Oberscht cho gsi und het dem Pfarrer sys Leid welle 89 chlage, so wie am Morge der Bänz dem Oberscht. Das het du dem Bänz nid Rueh gla, und er het probiert, ne ga z’verschüüche, isch aber a Lätze cho.

		Ds pfarrherrleche Paar het du der Fall no mit dem Oberscht erörteret, und di beide Manne sy nid rächt einig worde drüber. Der Pfarrer het du sy Gascht no ne Bitz wyt hei begleitet, und wo-n-er umecho isch, het er syr Frou haarchly brichtet, was er für nen artigi Schachpartie mit dem Hüniger gmacht und was dä brichtet heig. D’Pfarrfrou het da ihri eigete Schlüß druus zoge. Si het se resümiert im Satz: «Im Schloß Hünige mueß halt wieder e Frou zueche, ’s isch nume das. Dä Ma het Längizyti.»

		«Du chönntisch öppis rächt ha», het der Pfarrer gseit. «Wenn er di rächti fänd...»

		No bündiger als d’Pfarrfrou het der Oberscht uf em Heiwäg syni Ydrück resümiert: «Also mit däm isch o nüt az’fa.» Er het natürlech der Pfarrer gmeint. Hingäge het er sech e chly mit dem Gedanke tröschtet, er chönnt ihm der Chnopf doch no ufdrücke.

		*

		Es isch Mitternacht vorby gsi, und der Mondschyn het i de schwarze Wälle vo der Chise gflackeret, da seit der Pfarrer zu syr Frou: «I chume zu keim Schlaf hinecht. Dä Oberscht — dä Oberscht! — Lue, wenn du ne nume gseh hättisch, wie-n-er da i der Stuben äne gstanden isch! Er macht mer Gedanke.»

		«Mhm», sürmet d’Frou und dräit sech uf di anderi Syte, «wenn is nume das Huehn nid dervolouft.»

		Der Pfarrer isch ob der Antwort so toub worde, wie am Namittag der Oberscht über ihn. Zum Glück isch er du uf em anderen Ohr bald ygschlafe.





Fünftes Kapitel




		D’Sunne het so fründlech möge tue als si wellen und chönne het, da het’s vorusse nüt meh gä z’caressiere. Wenn o nid grad alles under em Schnee glägen isch, so het doch nienemeh öppis Läbigs, Farbigs us em gfrorene Bode vüre gugget. Und so hei di schönheitsdurschtige Sunnestrahle sälber müessen i di gheizte Stuben yne schlüüfe, für nes würdigs amusement z’finde. Si hei nid alli glychs Gfell gha. Aber ihrere paar bsunders luschtigi Strahle sy z’Bärn vo der alte Judegaß här dür nes Fänschter ynegstürmt, und die sy nachhär nümme gsi usez’bringe. I der große, eichig täflete Stube hei si e Maler a der Arbeit gfunde, und däm het müesse ghulfe sy. Si hein ihm wohl welle, und drum hei si-n-ihm sys Modell verguldet, villicht meh us Freud am Modell als us himmlischer Wohlmeineheit mit dem Maler. Und das Modell isch niemer anders gsi als — ds Kätheli Willading i nere prachtvolle Toilette, smaragdgrüene Damascht mit Marderpelz garniert. Das isch e Herrlechkeit gsi! Chönnte d’Sunnestrahle Tön vo sech gä, so hätti’s gklunge wie nes Orcheschter. Eine het sech i di weiche bruune boucles verwicklet, en andere het bald i den Ouge glitzeret, bald di sammetige Backe gstrychlet, bald isch er drüber abe gflogen uf di herrlechi Bruscht, wo ds Kätheli na der damalige Mode gar nid het gmeint müesse z’verstecke, so daß di luschtige Strahle sehr für ds Zytgemäße sech begeischteret hei. Wieder en anderen isch i d’Hand vernarret gsi, wo mit mene nachegmachte rote 91 Nägeli gspilt het, und der schüüchscht isch i de Fält vom Rock umegfahre, wenn er nid a nere guldige Broschen oder Agraffe bhanget isch. D’Mama Seckelmeischteri isch im Schatte gsässen und het mit der Regelmäßigkeit vo menen Uhrwärk Tapisserie gmacht.

		Der Maler het ds luter Wasser gschwitzt, er isch den Ydrücke schier nid Meischter worde, so daß er mängisch vor Spannung vergässe het der Ate z’zieh. Aber no sünsch het er neue hütt trotz der wunderbare Belüüchtung sy liebi Not gha, nämlech mit dem Kätheli sälber, wo uf menen improvisierte Thron obe gsässen isch und vo dert über Maler und Muetter wäg het chönne zum Fänschter uus luege, über e Garte wäg, uf di alti Judegaß, wo zwar ds sältmal nume Ställ gstande sy. Es het der Blick uf nen Armlüüchter a der Sytewand sölle richte. Aber scho zum drittemal het ihm der Maler jitz afangen aghalte: «Un peu plus à gauche, Mademoiselle; s’il vous plaît. Fixez votre regard sur le candélabre, je vous en prie! — Seulement deux minutes encore.» Aber ds Kätheli het eifach e Mechanik im Äcke gha, wo-n-ihm geng wieder der Chopf gäge rächts dräit het. Oder het es sech einisch ebha, so sy doch d’Ouge nid vom Fänschter abcho.

		«Allons donc!» isch ändlech d’Mama dem Maler z’Hülf cho, «lueg jitz einisch, wo de sott!» — Das het aber o nüt gnützt. Erscht wo du d’Mama ufgstanden isch und agfange het i der Stuben umefiegge, het du ds Kätheli nahgä; aber jitz het’s undereinisch Ameißen übercho und nümme welle stillsitze. Es het es Gchär gä, i däm ds Kätheli d’Oberhand übercho het, und du het’s es o no zwängt, daß me no chly a d’Luft müessi. Me wärdi ja ganz styf und gstabelig, wenn me so nen Ewigkeit da müessi still sitzen und keis Gleich dörfi rüehre. 92 Und göb was der Maler etgägegha het vo günschtigem Liecht und so wyters, me het nüt meh abbracht, und d’Mama het wohl oder übel müesse ga d’Pelzbrämichappen ufsetze, eso nes chlys Sammetchäppli mit nere riesige Wurscht vo Pelz, wo me vo eim Ohr zum andere zwäris über e Chopf treit het. Ds Kätheli hingäge het de ds Töchterebarettli uf syni wüelige Haar ufpflanzet. Das isch es chlyses, sammetigs Zylinderhüetli ohni Rand gsi, öppis Dümmers vo mene Huet het me nie gseh; aber wär hübsch gsi isch, isch’s halt o under däm Güpfi blibe. Natürlech het ds Kätheli o nen andere Rock agleit. Mit syr Muetter zsäme het’s gar verwändt es stattlechs Paar usgmacht. Der Maler het me zu sym Verdruß bis zum Ässe gschickt ga Band houe.

		Underdessen isch a der Judegaß hinde der Herr vo Hünige mit mene Roßhandel fertig worden und het sech uf e Wäg gmacht a d’Grächtigkeitsgaß abe, wo-n-er de bi Verwandte het welle ga z’mittagässe. Er isch di hindere Gassen ab. Aber, wo-n-er dür d’Chrüzgaß vüre wott, isch juscht grad der Groß Rat usgange, und di Zwöihundert sy i dicke Schwärme d’Rathuusstägen ab und dür d’Chrüzgaß cho. Ganz schwarz isch es derhärcho, es Gwimmel vo schwarze Barett. Zu der Zyt het ds Ratsherrebarett d’Form gha vo menen abgstumpfte Spitzhuet. Es isch überzoge gsi mit schwarzem Sammet und verziert mit schwärguldige Chettene. Um e Hals het me der gfältlet Radchrage treit, derzue ne Radmantel, churzi Pluderhosen und Strümpf mit Schnalleschueh. Natürlech het under jedem Mantel e währschafte Däge vüregluegt. Das het alles in allem sehr e respäktablen Ydruck gmacht, bsunders bi fyrlechen Ufzüge. Aber hütt isch merkwürdig viel Läben im Schwarm gsi. Es isch viel und 93 ufgregt brichtet worde. Me het vieli Chöpf gseh sech schüttle, Händ i der Luft umefahre. Alli Bott isch da oder dert e Gruppen i ds Stocke cho; zwee Ratsherre sy sech nächer trätte, hei geschtikuliert, enandere bim Mantel zupft, sech abgwunke, gstampfet, der rot Chopf i Äcke gworfe, sogar mit der Hand uf ds Dägegfäß gchlopfet. A der Chramgaß het sech der Schwarm afa uflösen und d’Bewegung het sech i einzelne Gruppe wyters furtpflanzt. Da und dert isch öppen einen allei mit Chopfschüttlen oder Achselzucke dervogloffe.

		Aber zimlech e dicke Trübel isch dür d’Chrüzgaß grad gäge d’Junkeregaß und d’Chilchgaß vürecho, und da drunder sy juscht vo de gwichtigschten es paar gsi, mit bsunders läbigen Ougen und tief grunzlete Stirne. Das het’s du üsem Oberscht gar nid chönne, und er het, ohni sech z’bsinne, der Rückzug gäge Chilchhof aträtte, für dert z’warte, bis der Schwarm sech völlig verloffe heig.

		Im glychen Ougeblick aber sy d’Frou Seckelmeischter Willading und ihri Tochter juschtemänt vom Chilchhof här cho, vermuetlech mit der Absicht, der Herr Seckelmeischter az’träffe. Der Oberscht het gspürt, daß ihm e Bluetwällen über ds Gsicht louft, was ne chly geniert het. Mit flottem coup de chapeau geit er uf se zue, und als cavalier, wo i frömde Lande glehrt gha het sech bewege, füehrt er dene Damen ihri Händ a d’Läfzge. Er het es luschtigs und freimüetigs Wiederseh gfyret mit dem Kätheli und der Mama gseit, wie-n-er sech glücklech gschätzt heig, z’Länzburg d’Bekanntschaft vo ihrer Tochter chönne z’machen und wie-n-er ihre Muet bewunderet heigi, daß si da so dür ds Land uuf gritte sygi.

		Da sy si no dranne gsi, wo der Papa Seckelmeischter i syr zürnende Majeschtät zue ne gstoßen isch. Chuum het 94 er ghört, daß si vo Länzburg rede, so platzet er los: «Ja äbe, di sapperlots Trible!» Und jitz sy no anderi zueche cho, di Froue cho grüeße, so daß der Oberscht plötzlech zmitts im Willading-Clan inne gstanden isch. Er het sech desse nüt gha z’beschwäre. Me het sech merklech um ihn interessiert, und eis het ds anderen überbotten i Höflechkeit gägen Oberscht. Hätt men ihm Zyt gla zum Nachedänke, so wär ihm villicht di ganzi Liebeswürdigkeit ender chly unagnähm worde. Aber er isch so i ds Gspräch ynezoge worde, daß ihm nid viel Zyt zum Philosophiere bliben isch.

		Der Herr Seckelmeischter het der Oberscht absolut zum Ässe welle ha und het ne mit sech d’Louben uuf zoge. Di beide Froue sy vor ne här zoge. Zwee wyteri Ratsherre, e Cousin, Hans Albrächt Willading — me het nen im Familiekreis Brächt gnennt — und e Schwager vom Seckelmeischter namens Herbort, sy hindenache cho und hei, so guet’s gangen isch, sech a der Konversation beteiliget.

		Der Papa Willading het sech usgredt und nah-ti-nah sy rüejigi Jovialität wiedergfunde. Bim Ässen isch der Oberscht rächts näbe d’Frou Seckelmeischteri cho z’sitzen und het ds Kätheli vis-à-vis gha. Im Afang isch männiglech geniert gsi, di drei Ratsherre, wo der Chropf voll Politik gha hei, wäg em Maler, der Maler sälber, wil er das gspürt het, ds Kätheli, wil ihm füf Pärsone zviel am Tisch gsässe sy, d’Mama, wil si sech für e korräkte Verlouf vo däm dîner mit allne syne Näbenerschynunge verantwortlech gspürt het, und der Oberscht exakt us em glyche Grund wie ds Kätheli. Du isch du der Yvorne cho, und du het’s du allne zsäme glugget, ohni daß es ne grad bewußt gsi wär.

		95 «Was säget Dir zu däm, Herr Oberscht?» fragt erwartungsvoll der Husherr und wüscht sech e guldigi Waadtländer-Tränen us sym Patriarchebart.

		«Nüt, Herr Seckelmeischter, da mueß me nüt derzue säge.» Mit luschtigem Blinzle setzt der Oberscht sy schöne Bächer a d’Läfzgen und bestätiget dem Herr Willading syni Erwartunge mit mene länge, länge, behagleche Zug.

		Di politischi Konversation het men im Hinblick uf e Maler i den unverfänglechschte Punkte wieder ufgnoh. Se ganz la z’blybe, wär na der hüttige Ratssitzung dene Herre nid wohl gsi zuez’muete. Der Oberscht hätti se wohlfeil gä; aber juschtemänt ihn het me mache z’rede. Me het ihm erzellt, der Landvogt vo Trachselwald, der Sämi Tribolet, wo me wäge syr ungrächte Herti gäge di Undergäbene zur Verantwortung zoge het, heig sech mit sym Brueder, dem Jakob, drahi gmacht, nachez’wyse, daß sy Amtsvorgänger, der jitzig Venner Früschig, ’s no erger tribe heig, und jitz lige si im Prozäß mitenandere.

		«Es isch doch es Glück», meint der Oberscht, «daß me di Trible bi den Ohre nimmt. Dä vo Trachselwald het’s emel verdienet. Dä söll nume schwyge, vowäge dert isch es äbe geng nam Grundsatz gange:

		‹Mach Mischt,

Wil daß d’Landpfleger bischt.›»

		«Es söll nid fähle, i bin Ech guet derfür», seit der Seckelmeischter.

		Und jitz fat der Oberscht, ermuetiget dür d’Etrüschtung vom Seckelmeischter über di herte Landvögt, wo mit ihrem uvernünftige Gyz ds ganz Unglück verschuldet 96 heige, a, syni Ansichte loslege. Und wieder het er d’Buebebärgen azoge. Di drei Ratsherre hei d’Ohre gspitzt, der Papa Willading het sinnend der Bart gstriche, und ds Kätheli het begeischtereti Blicken uf sys vis-à-vis gworfe. Ds erschte byfällige Zuenicke vo de Tischgnosse het dem Oberscht wohl ta, aber nah-ti-nah, wie meh daß er ds Gfüehl übercho het, er tüej offeni Türen yrönne, het er a innerer Freudigkeit ybüeßt. Er het schwäre Widerspruch erwartet gha, und jitz het’s ne dunkt, er ryti über läärs Fäld, und das unagnähme Gfüehl, het er gförchtet, tüej ne de sälber etwaffne. Das um so meh, als er ganz dütlech gmerkt het, daß di ganzi fridlechi Überystimmung numen uf Mißverständnis gfueßet het und daß di drei Herren alles lätz ufgfasset hei.

		Er het under anderem bitter drüber gchlagt, daß d’Willkür vom Samuel Tribolet ds Zuetrouen i d’Regierung undergrabe heig und daß me jitz müeß Opfer bringe, für das Zuetroue wieder härz’stelle.

		«Ja», het der Seckelmeischter druuf g’antwortet, «es isch sech wohl derwärt, öppis derfür z’opfere. Für üs Alti zwar luegt ja nüt meh derby use, aber der Säge vo de Chinder isch doch ds schönschte Dänkmal.»

		«O wenn nume», fahrt der Hüniger furt, «für ds Landvolk jitz wieder öppis useluegt! Geit’s ne wohl, so chunnt de ds Vertroue ganz vo sälber.»

		Der Herr Herbort het sech o mit däm yverstanden erklärt und derzue gseit: «Ja nu, si hei jitze gseh, wohin es füehrt, wenn me wott gschyder sy als d’Regierung. Di Lätzge wird ne no lang gä z’dänke.»

		«Das scho», meint der Oberscht, «aber si sötte drüber chönne vergässe, was zu der Lätzge gfüehrt het, i meine d’Verbitterung.»

		97 «Das wärde si jitz de scho, me het ne ja großi Konzession gmacht. Me het ds Trattegäld ufghobe, me het d’Handwärkszünft uf em Land abgschaffet, me het d’Kompetänze vo de Landvögt reduziert und de Grichte derfür meh gä, me erloubt ja jitze jedem Schlufi ne Dägen umz’hänke. Was weit der meh?»

		Uf das abe tuet der Seckelmeischter en usgibige Schluck us sym Bächer, wie eine, wo dänkt, eso ne gäbige Meischter heig sy Schoppe verdienet.

		«Ja», probiert der Oberscht wyter, «es isch nume schad, sy si nid ringer derzue cho. Leider Gottes vergißt me Wohltate liechter als Unrächt. Under üs gseit, hei si-n-is eigetlech das alles meh oder weniger abdrückt, und mit däm chunnt ds Zuetroue nid wieder. Me sött ne jitz no chönne bewyse, daß me nes Härz für se het, daß si eim eigetlech lieb sy.»

		«Ma foi», byschtet da der alt Herr Willading und lachet. «Loset, guete Fründ, das isch e chly viel verlangt uf ne settigi Gschicht abe!» Und der Brächt meint, das gäb’s de einisch im tuusedjährige Rych, aber einschtwyle bring me ne Hund i der Dressur mit der Pöitsche wyter als mit Tätschle. Da leit ihm sy eltere Vetter d’Hand uf en Arm und lachet nen uus: «Aber e Hund tuet de o nid zinse. — Nei, der Herr Oberscht het etschiden öppis rächt, das giben i zue. Me mueß ne jitz wieder e chly chüderle. Das wird ganz am Platz sy und villicht Wunder würke.»

		Dem Oberscht isch es uf das hi fascht verleidet; aber no einisch setzt er a: «I förchte, mit däm syg’s nid gmacht. Me mueß dütlech bewyse, daß Liebi im Regimänt sitzt. I meine, wär dem Volk mit der Tat bewyst, daß er öppis cha uf sech näh für ds Gmeinwohl, dä gwinnt sys Vertroue.»

		98 «Sehr richtig», seit der Herr Willading, «aber es wird niemer bestryte, daß mir viel uf is nähme für ds Gmeinwohl. Es isch öppe kei Schläck, was mer das Jahr düre hei müessen uf is näh, für di ganzi Souerei wieder i d’Ornig z’bringe. Numen isch es schwär, das de Lüte begryflech z’mache.»

		«Am beschte verstande si’s, wenn men o sys Läben i d’Schanz schlat für se», seit der Oberscht.

		«Pärse», bestätiget der Herr Willading, «pärse. Da drüber het me sech übrigens z’Bärn nie gha z’beklage.»

		«Und no dä Summer», meint der Brächt, «het mänge vo üsne Lüte für di gueti Sach i ds Gras bisse.»

		Das isch du mit menen allgemeine Glächter beantwortet worde. «O o, Brächt», het ds Kätheli derzwüsche gworfe, «das wird de Bure mächtig imponiert ha! Da chönnte si ja ds Glyche säge.» «E ja», git der Brächt e chly piquiert ume, «am Änd sy die, wo a de Gälge hange, o für ds Gmeinwohl gstorbe.»

		Der Oberscht seit still für sich: «I gwüssem Sinn wohl», und versteckt sy Nasen im Bächer. Im stille het er Gott danket, daß ds Ässe scho lang fertig gsi isch und daß me het dörfen ufstah. Für hütt het er vo der Politik gnue gha. Und wär nid ds Kätheli da gsi, so hätt er pressiert für hei. Aber solang das umewäg gsi isch, het der Oberscht niene chönne nei säge, und so isch es spät worde, bis er sech losgrisse het, für sys Roß ga la z’sattle.

		«E nu», het der Herr Seckelmeischter bim Abschid gseit, «Dir heit mer e großi Freud gmacht mit Euer Visite. Es tuet eim wohl, mit Lüte chönne z’brichte, mit dene me sech so guet versteit. Au plaisir de vous revoir bientôt!» Und der Brächt het dem Oberscht ungheiße versproche, er chöm de bald einisch ga Hünige.

		99 Wo der Oberscht ändlech d’Stadt ab gritten isch, het’s scho afa fyschtere, und a eint- und anderem Fänschter het me Liecht gseh. Der Hüniger het viel gha z’dänken und weder linggs, no rächts gluegt.

		Ihm hei d’Erläbnis vo däm Tag ender Chummer gmacht. En andere hätti a sym Platz sech nid gwüßt z’fasse vor Freud, het er doch gseh, daß er nume d’Hand bruuchti usz’strecke, für mit nere schöne, piquante, ryche Frou ne sichere Sitz im Rat, en yflußrychi Verwandtschaft und was weiß i no was alles yz’heimse.

		Der Oberscht Wendschatz hingäge hätti sech es Schwärt gwünscht, mit däm er ds Kätheli us syr Verwandtschaft hätti chönnen usehoue, vowäge das het er dütlech usegspürt: Wär sech dert i d’Verwandtschaft ynegla het, isch kei freie Ma meh gsi. Und het er a d’Lüt vo syr Herrschaft dänkt, so het er sech gseit, jitz müeß er dene läben und dert zeige, wie me sech ds Volk verpflichti, sünsch chönnt men ihm mit Rächt vorha, er machi schöni Wort und läbi sälber nid dernah.

		Zum Kätheli aber het’s ne mit unbändiger Gwalt zoge.

		Und derby het er de no nid emal gwüßt, was er, ohni nume dra z’dänke, bim Kätheli erwürkt het. I der Familie het me bis jitz nüt anders gwüßt, als daß es e Modenarr gsi isch und sech vo allne junge Lüte het la der Hof mache, für eine nam anderen am Bändel umez’füehre und se de uf di uverschantischti Manier bi erschtbeschter Glägeheit la z’flädere. Und jitz hütt, wie der Hüniger uftouchet isch, isch es duuch und vernünftig gsi, wie i syne Chinderjahre — eifach wie nen umgchehrte Händsche. D’Familie Willading het e guete Tag gha und sech no meh settigi gwünscht.





Sechstes Kapitel




		Kei Frag, der Oberscht Wendschatz isch Härz und Seel vo Hünige gsi, ja eso ganz, daß o denn, wenn er einisch e Tag, zwee, furt gsi isch, ds fridleche Läben im Schloß und drum ume nid erlöschen isch.

		Wo-n-er i der sälbe Nacht uf chalt-glitzerigem Schnee ds Bollholz ab gritten isch und pressiert het für hei, nid bloß für sech im warme Bett ga z’strecke, sondere für wieder i däm Hei z’sy, wo-n-er mit syr mannleche Härzesgüeti heimelig dürwärmt het, da het d’Treui i zwone Gstalte gwachet, im Mühlikäthi, wo näbe ds Töldis Bettli gspunnen und albeneinisch es lyses Gsatzli gsunge het, und im Hund. Dä isch vor ds Oberscht Schlafstube gläge, het der Chopf uf di grad vor sech gstreckte Talpe gleit gha, d’Ohre spitz ufgstellt und mit grüen-schillerigen Ouge dür e stockfyschtere Gang uus gluegt. Und wenn’s ganz müüslistill gsi isch, so het me d’Mühlisteine hinder em Saal ghört rumple.

		Öppe zwo Stund später isch der Hund urüejig worde, d’Stägen ab düüßelet und het i der Hallen unden afa süüne, wil er der Huefschlag vor em Stall ghört het, und sobald öpper d’Hustür ufta het, isch er mit lutem Bälle dür e Hof uus gschosse. Ds Käthi het sy Poschte nid ender verla, als bis der Oberscht cho isch und ihm erloubt het, z’gah, und währed der Wachtablösung het de albe der Töldi, ohni ’s z’ahne, im süeßischte Schlaf über sy Vatter gwachet. ’s isch nid unnötig gsi, vowägen en Offizier vo anno dennzumal het gwöhnlech nid d’Ouge züchtig 101 nidergschlage, wenn er so nach a nes schöns jungs Meitschi cho isch.

		Am Morge hei der Töldi und der Hund gwettyferet, für der Oberscht ga z’moleschtiere, emel im Winter, wenn’s ekei Grund gä het, früech ufz’stah, so emel o z’morndrisch na däm Ritt ga Bärn. Aber hütt isch dem Papa sy Geduld um öppis früecher erschöpft gsi als sünsch. Er het syni Plaggeischter bald use gmuschteret, und wo-n-er am Fänschter steit und de Chräje zueluegt, wo im Näbel uf de blutte Boumchrone dasumegfäcklet sy, isch ihm d’Wält schuderhaft grau vorcho. Der Wyluun isch verfloge gsi und het fascht nume d’Gedanken a mißratene politische Meinungsustuusch vom vorige Tag hinderla. Und nid lang isch es gange, so isch der erscht Bittsteller dem Hag nah dem Schloß zuegschlichen und het gluegt, öb der Chriseggle-Chrigel nienen umewäg sygi. Es isch ja kei Tag vergange, wo nid irged öpper dem Oberscht isch cho ds Härz lääre, und hätt er erscht gwüßt, wie mänge lieber daheim bliben isch, als dem «Undervogt» ab der Chrisegglen i d’Händ z’falle, es hätt ne no zvollem z’Bode drückt.

		Gäge Mittag sy emel du o der Garnbuuchibänz und der Schlupf-Sameli agrückt. Der Oberscht het se zitiert gha und hütt ihri Händel welle zu fridlechem Ustrag bringe.

		Mit g’ölete Sätz und Redesarte het der Bänz syni Asprüch no einisch vorbracht, und der Oberscht het sech i Geduld gfasset. Isch das scho ihn ordlech schwär acho, so isch es de der Gägepartei gar über ds Mäß vom Erträglechen use gange, so daß der Schloßherr meh als einisch der Finger gäge Sameli ufgha und gseit het: «E e!»

		102 «So wär also di Sach», het der Bänz sys plaidoyer gschlosse, «üse gnädige, güetige Herr wird ja wohl ygseh, daß i ds Rächt ha, di sächzig Batze vom Schwander yz’fordere; di föif Halbbatze, wo-n-i no z’guet hätti, will ig ihm ja erla, emel für das Jahr.»

		«Dräck — sächzg Batze! — Wodüre sächzg Batze? Föif Pfung bi der schuldig u ke Chrüzer meh; da hesch se, u dernah la mi i Rueh!» Mit dene Worte zieht der Sameli es gruusigs, schmierigs Seckli vo nere Söublatere vüren und zellt sibenedryßg und e halbe Batzen uf e Tisch.

		«Das macht sibenedryßg u ne haube», chähret der Bänz, «sächzg muesch vüremache. Gib ume, gib! Du hesch ja no meh da!»

		«Föif Pfung, so hi mer’s abgmacht, u fertig!»

		«Föif Pfung, du dumme Hung! Föif Pfung macht zwöiesächzg u ne haube.»

		«Aber nid z’säubisch, wo mer mitenangeren abgmacht hi.»

		«I hätti scho färn meh dörfe höische. Wenn i nid us chrischtlechem Erbarme nes Ysähe mit der gha hätti...»

		«So», seit der Oberscht, «vorlöufig weiß i jitz gnue. — Lue, Sameli, du bisch halt lätz brichtet. Di füf Pfung sy der Zins vo hundertfüfezwänzg Pfund, wo dy Vatter vom Bänz ufgnoh het, und das isch i barem Gäld uszahlt worde, nid numen i Pfund uf em Papier. Und wil z’sälbisch ds Pfund zwölf und e halbe Batze gulte het, so het also dy Vatter hundertfüfezwänzg mal zwölf und e halbe Batze, das macht — wart jitz — tuusigfüfhundertzwöiesächszig und e halbe Batzen übercho, dänk i gröbere Sorte, aber item, und jitz muesch du halt das verzinse.»

		103 Dem Sameli isch es ganz trümmlig worden ob dene Zahle. D’Ouge syn ihm schier us em Chopf use cho, wo-n-er der Oberscht gschouet.

		«Das wird der däich öppe nid ärscht sy?» macht er ändlech und zieht sys Muul zu mene verlägene Lache so wyt usenandere, daß di rote Bartstuffle schier Längizyti nanenanderen übercho hei.

		«Ja wohl wäger, Sameli, so isch es.»

		«Wo isch de das Gäud hicho? I ha nie sövu binangere gseh!»

		«He, das steckt halt im Heimetli.»

		«Heeeh, däich wou; es nähm mi o wunger wo?»

		Der Oberscht het uf all Wys und Wäg probiert, dem Sameli di Sach klar z’mache, aber es het ihm nid yne welle. Und zletscht, wo du der Schloßherr afe bald d’Geduld verlore hätti und der Sameli gmerkt het, daß es halt doch ärnscht syg und daß er sächzig Batze müeß zinse statt sibenedryßg und e halbe, het er ds luter Wasser afa pläre.

		«Fiat justitia!» het der Oberscht fyrlech gseit, «mach vüre, Sameli!»

		Und der Sameli het dür Träne düre wyteri zwöiezwänzg und e halbe Batze vorzellt, und bim letschte het er e böse Fluech verschlückt.

		«So», seit der Oberscht zum Garnbuuchibänz, «da hättisch dy Sach, wottsch ihm di zwee und e halbe schänke?»

		«Ja, gärn, gnädige Herr. Der lieb Gott söll Ech Eui Grächtigkeit vergälte!» meint der Bänz.

		«Aber jitz chunnt öppis anders», fahrt der Oberscht zum Etsetze vom Bänz wyters. «Lue, das cha nid so wyters gah. Du gsehsch ja, der Schwander vermag nid, däwäg 104 z’zinse. Und du vermasch es schynt’s o nid, dys Gäld eso la z’stah, wie-n-är’s vermöchti ’s z’verzinse.»

		«Wäger, wäger nid, gnädige Herr.»

		«He nu, so tuesch du mir dy Gült abträtte. I zahle der’s zum verbriefete Wärt zrügg, und dernah isch d’Sach myni. — Isch’s Ech Beidne rächt so?»

		Di Beide sy mit Freude druuf ygange, der Bänz, wil er so sys Gäld umegseh het, der Sameli, wil er bim Oberscht meh Barmhärzigkeit het z’erwarte gha als bim Garnbuucher. D’Sach isch i ds Blei cho, und wo der Hüniger di beide Manne verschickt het, het er zum Sameli gseit: «So, jitz bisch myne, über ds Jahr wei mer de luege.» I sy Zinsrodel aber het der Oberscht nachhär zu däm Guethabe gschribe: «Bis uf Anbruch besserer Zeyten, id est bis Rät und Bürgere ze Bern de Stern uß Bubenberg wieder ufgangen — ohn Zins.»

		Für e Schloßherr vo Hünigen isch mit däm der Handel erlediget gsi; aber hinder sym Rügge het er i aller stille Schändlechkeit der Instanzezug hindertsi gnoh und das bi beidne Parteie. Dem Schwander hei di tuusedfüfhundertzwöiesächzg und e halbe Batze, wo i sym Heimetli hei sölle stecke, kei Rueh meh gla. Zerscht het er sys Hüsi schier z’underobe grüehrt. Es isch kei Spalt und keis Muusloch verschonet blibe. A alls tuusigs het er sech jitz wieder welle bsinne, wo sy Vatter uf em Todbett no söll gseit ha. Frou und Chinder hei ihri Hirnschädle müesse lätz mache, für hälfe nachez’sinne, und wo dert drinn o nüt meh het welle vürecho, so het me du ds Bschüttiloch gläärt, bis kei Fingernagel voll Ruumi meh isch drinne gsi. Und zletscht isch me no zmitts im Winter bi Nacht und Näbel dür e Toppwald i Wildeneygrabe hindere zu nere Wätterhäx ga frage, wo me sött grabe. 105 Und du het me glochet und wieder glochet. Was öppe no Gröukts im Chemi ghanget isch, isch nah-ti-nah im Wildeneygrabe mit Appetit verzehrt worde, und derwylen isch im Schlupf der Hunger Ghusme worde. Gäld isch nid nume keis vürecho, sondere d’Söublateren isch um und um gchehrt worde, und kei Chrüzer het meh welle druus vüregheie. Dem Schwander Sameli aber isch es chatzangscht worde, wenn er a Hüniger dänkt het und a Zinstag. Und wenn er alben im Schlaf gstöhnet het: «Jitz bisch myne, het er gseit», so hei si gmeint, er gsej ganz en andere. Da hätti du der Pfarrer Gryph zueche sölle, aber sitdäm me zur Wildeney-Schwümmlere gloffen isch, het ein ds Gwüsse nümme zum Pfarrhuus zueche gla.

		Änet der Chise, i der Garnbuuchi, isch me neuen o nid zur Rueh cho. Natürlech het der Chriseggle-Chrigel alles vernoh gha und isch dem Bänz uf de Färsere gsi und het derglyche ta, är, Chrigel, heig ihm bim Oberscht z’bescht gredt. Mit ds Tüüfels Gwalt het er dem Garnbuucher wellen es Trinkgäld abchlemme. Es isch ihm nid grate.

		Aber wo der Garnbuuchibänz geng und geng wieder het Chuder i den Ohre gha, isch es du wenigschtes zu öppisem cho, wo ganz Frymettige dem Bänz im stille gönnt het. Der Chrigel het einisch Mittel und Wäg gfunde, mit dem Bänz z’loufe, wo-n-er a menen Abe gäge d’Garnbuuchi zue gangen isch. Der Bänz het sech gförchtet, wie wenn es Dotze Röuber hinder ihm här chäme. Der Chrigel het um d’Stude gschlage, und der Bänz het sech vor Angscht afa überlege, öb er ächt nid am Änd gschyder tät, ändlech z’begryfe. Über däm sy si zur Garnbuuchi cho, und der Chrigel het gmerkt, daß er für hütt no einisch mit lääre Händen uf d’Chriseggle 106 müessi. Das het ne möge, und wo der Bänz mit erliechteretem Härz dem unerwünschte Begleiter guet Nacht seit, packt ne dä myt syne Landschnächtetöpen a syne länge ryschtige Haare, hudlet ne, daß Gott erbarm, und seit ihm: «Gang schnuuf uf dyne Gäldseck, du Batzechlemmer! Aber zerscht muesch mer no einisch dys Sprüchli säge. Säg schön: ‹E ruehsami Nacht, Chrischtian, das walt Gott!› — Säg schön!» Derby het er nen am Schopf gha, wie ne Geier es Lamm. Der Bänz het vor Angscht chalt gschwitzt und gseit: «Guguguguetnacht, Chrischtian...» — «Nu nu, wyter! Wie seischt albe?» — «Das wawawawawa...» Wyter isch der Bänz nid cho. Der Chrigel het nen erhudlet und dasuusgschosse, daß er halb sturm uf ds Huus zue zwirblet isch.

		Das het e schönen Ufruehr gä, wo der Vatter mit sym verchuzete Höuel und totebleich i d’Chuchi isch cho z’schieße. Ds Stüdi het schier d’Pfanne la trohlen und na der Muetter brüelet, und no göb der Bänz wieder rächt zue sech cho isch, het sech di ganzi Bsatzig vo der Garnbuuchi um ds Chuchifüür ume versammlet gha. Us allne Löcher isch es cho z’räble, und wär scho z’Sädel gsi isch, isch bluttfüeßlige d’Leiteren ab cho z’tätschle. Ds Stüdi het d’Pfannen abgstellt gha und dem Vatter mit mene Chienspan i ds Gsicht zündtet. Er het nume bruuche z’säge: «Der Chriseggler», so het scho alles errate gha, was gange sygi. «Jitz bim Tüüner mueß dä Uhung z’bodebättet sy», het d’Muetter gseit, «un i tues’ nid angersch!» — «Gät jitz afe dem Vatter es Brönnts, es isch ihm ja no ganz gschmuecht!» — «Stüdi, ds Bättbuech!» — «Es stiit drum nüt eso drinn, i ha ja scho di mau gluegt, wo-n-is Hörle-Gödu ds Wasser verriiset het.» — «Däm Uflat tät me ringer e chly der Gring versaube.» 107 So isch erhitzget dürenandere gredt worde, und ds Änd vom Lied isch gsi, daß men um ds Füür umen isch blybe hocken und daß der Inhalt vo der Brönnts-Gutteren ordli gminderet het. Di andere hei drum du o no grad e Schluck gnoh für e Chlupf, nid nume der Vatter.

		«Seh, wär het der Zapfe?» seit ändlech der Bänz, «machit jitz, daß der ungere chömit!» D’ Muetter het der Zapfe geng no i der wüetige Fuuscht gha. Wo si ne wott uf d’Fläsche tue, seit si: «Das isch si ja nümme derwärt», und läärt ds Glünggli i ihre vergallete Magen abe. Me het sech du zletscht no gfragt, öb me nid zu de Kapuziner uf Schüpfheim sött oder am Änd zur Wildeney-Schwümmlere, für di ganzi Chriseggle la z’verblitzge. Aber me het du dänkt, das tüej enandere doch nüt und syg alls der glych Dräck. — Guet Nacht!

		Und zmorndrisch isch es jedes syr Arbeit nache gange, und wo der Chriseggle-Chrigel mit verschmitztem Gsicht a der Garnbuuchi vorby dem Schloß zue gwanderet isch, het ihm niemer d’Freud gönnt, der Erger la z’merke.

		Underdesse het der Pfarrer Gryph, wo vo dene Nachspil no nüt gwüßt het, Glägeheit gfunde, synen Amtsbrüeder vo de Nachbargmeinde dem Oberscht sys Lob z’singe. Er isch rächt warm worde derby, und die Herre, mit Usnahm vo menen alte Griesgram, sy eis worde, zum Hüniger müeß me Sorg ha und ne dür Predig und Seelsorg understütze, da chönnti öppis Guets druus wärde. Voller Freud het der Pfarrer Gryph das bi der nächschte Schachpartie dem Oberscht brichtet, und sit langer Zyt isch dä niemeh so glücklech heigritte wie denn. Das wär jitz no öppis, het er sech gseit, wenn me dür d’Pfarrer chönnti e früsche Zug i ds Land bringe.

		Aber er het nid mit der Staatskluegheit vo de Pfarrfroue 108 grächnet gha. Die z’Dießbach het bhertet, zerscht müessi z’Hünigen e Frou zueche, de wärd es sech de erscht zeige, ob der Oberscht nid uf anderi Gedanke chömi. Di andere Pfarrfroue hingäge hei ihrne Manne zuegredt, si wärde doch nid öppis Dumms eso ga astellen und’s mit der Obrigkeit ga verchachle. Me syg ja wohl däwäg. Der Zähnte chöm scho so mager gnue, gschwyge de, wenn me de Bure no gieng ga d’Chöpf groß mache. Und verderbi me’s de gar no mit de Junker, so chönnti der Schmutz bald mindere. «M’m, Mandli, da wei mer nid öppis ga versperze!»

		So isch du im nächschte rendez-vous vo dene Pfarrherre ganz en andere Luft gange, und dä alt Griesgram het liechts Spil gha, darz’tue, daß es gfährlech wär, däm gueten Oberscht Wendschatz bi synen idealischtische Pläne ga z’handlangere.

		Änds Horner isch eine ga Hünige cho, wo am Ässe bi ds Willadings chuum ds Muul ufta, derfür aber d’Ougen offe gha het: der Maler. Mit nere großen abgschabete Lädermappen isch er agrückt und het dem Oberscht im Saal obe ne chlyni Kopie vo ds Käthelis Portrait uspackt. Dem Oberscht syni Ouge hei ufgflammet; aber gseit het er nid viel drzue. Im Gägeteil, er het sech so rumpelsurig wie nume müglech gstellt. Aber e schlächtere Komediant het’s nid liecht gä; d’Verliebtheit het ihm völlig us allne Poren use gluegt. Der Handel isch bald richtig gsi, und der Maler het sech nüt gha z’beklage. Grad nach em Maler isch o sys Wärk verschwunde; der Maler isch ga Luzärn wyter greiset, ds Portrait i ne Schaft. Nume dem Töldi het’s der Oberscht zeigt und ne gfragt: «Weisch no, wär das isch?» — «Das isch d’Tante Kätheli vo Länzburg», het er grad errate, aber er het gar nüt derwider 109 gha, daß me di hoffärtigi Tanten i ne Schaft ygsperrt het. I ds Töldis Gedächtnis isch si unzertrennlech verbunde gsi mit allerlei unerwünschte Toilettechünscht. D’Tante Kätheli wär jedefalls bim jungen Erbherr vo Hünige bald i Vergässeheit grate, hätt der Oberscht nid alli Bott a däm Schaft umetürlet. Aber dür das isch der Bueb uf d’Idee cho, das Portrait müeß öppis Wichtigs und Schöns sy, und drum het er nid Rueh gha, bis ds Mühlikäthi di ybschlosseni Tante het glehrt kenne. Es het nüt derglyche ta, ds Mühlikäthi; aber sobald einisch der Herr mit dem Bueb usgangen isch, het es der Schaft im Verschleikten ufta und ds andere Käthi e chly zgrächtem gschouet. Es nähm ihns wunder, wär die syg — e Länzburgere na däm, was der Töldi von ere gseit het. Zletscht und am Änd het es halt o dänkt, so lang si da innen ybschlosse syg, tüej si niemerem nüt. Aber äbe, daß der Oberscht se so versteckt het, das het dem Mühlikäthi nid rächt welle gfalle, und es het vo däm Tag ewäg uf en Oberscht unwillkürlech mit nere gwüsse, ängschtleche Spannung Achtung gä. Es isch ihm z’Sinn cho, daß es sy argwöhnische Vatter mit dem Gheimnis vo däm Schaft chönnti beruehige; aber es het sech nid rächt trouet, nen yz’weihe, und bi der Muetter het es di unvorsichtigi Zunge gschoche. So isch ds Gheimnis sys blibe.

		Ei Tag isch der Seckelmeischter Willading z’Hünigen erschinen und het lang mit dem Oberscht gredt. Daß eso nen eltere, höchgstellte Herr i där Jahrszyt ga Hünigen usechömi, isch ufgfalle, und me het sech so syni Gedanke drüber gmacht. Der wahr Zwäck vo der Visite het aber niemer anders erraten als der Pfarrer Gryph, wo di beide Herre het gseh i ds Schloß Dießbach gah. Aha, het er dänkt, es rückt gägen Oschtere, d’Burgerbsatzig isch umewäg, 110 und da wird öppis müesse praktiziert sy. Der Pfarrer het sech vorgnoh, bi der nächschte Schachpartie der Hüniger z’sondiere.

		Der nächscht hölzig Burechrieg, wie si ihrem Spil gseit hei, het sech du i der letschte Wuche Merz im Saal z’Hünigen abgspilt. Di erschti Partie isch bald uus gsi; der Pfarrer het sech na nes paar uffallend ungschickte Züge la matt setze. Er het sech das uf em Wäg zwüsche Dießbach und Hünige vorgnoh, für jitz der Oberscht chönnen az’bohre: «Herr Oberscht, i hoffe, Dir wärdet am Oschtermäntig z’Bärn äbeso glänzend obsiege.» — Über ds Pfarrers Gsicht isch derby e liechti Verlägeheitsröti gfloge, so daß der Oberscht grad gmerkt het: er redt mit Überlegung. — «Was?» fragt er. «Wie meinet Dir das?»

		«I meine, es wär es Glück, wenn der Herr Oberscht Wendschatz Glägeheit überchäm, syni Ansichten i der Regierung z’verträtte, und wär’s o nume vor dene Zwöihundert. — Und wenn i nid lätz brichtet bi, so isch es drum z’tüe, ihm di Glägeheit z’verschaffe.»

		Der Oberscht het dadruuf nid diräkt wellen antworte. Er het scho us em Gspräch, wo si vor em Schachspil zsäme gfüehrt hei, gmerkt gha, daß der Pfarrer vo synen Amtsbrüeder wieder na ihrer Idee isch ygseifet worde, und drum het er ihm zerscht d’Nase dadruuf welle stoße.

		«Und jitze», fragt er, «woranne sy mer jitze mit Eune Herre Kollege, Herr Pfarrer? — Hei si üsi Aschtronomie begriffe?»

		«D’Aschtronomie hätte si wohl begriffe, Herr Oberscht; aber Euem Stärn z’folge, passet ne nid i Chram. Und i mueß Ech offe säge, i gloube sälber o, mir Pfarrer tüejen einschtwyle besser...»

		111 «Bi de Fleischtöpfen Ägyptens z’blybe.»

		«Nei, aber begryfet...»

		«Das han i scho lang begriffe, Herr Pfarrer.»

		«I weiß wohl, daß Dir rächt heit, Herr Oberscht, und i wett nüt lieber, als daß Dir rächt vieli Ahänger würdet finde.»

		«Nume möchtet Dir nid grad juscht der erscht sy, he?»

		«Herr Oberscht, Dir wüsset, wie-n-i dänken und daß Dir mi vollkommen überzüügt heit; aber gäbet mer zue, daß es unerhört schwär isch, under Amtsbrüederen enere neuen Idee Bahn z’bräche, bsunders, wenn eso eminänt praktischi Frage...»

		«Wie der Pfruend-Ankehafe...»

		«Keini Bosheite, Herr Oberscht! Wenn eso tiefligendi Interesse...»

		«Wie der Wychäller...»

		«Herr Oberscht, i möcht Ech bätte ha...»

		«Tüet Ech nid überlüpfe, Herr Pfarrer, das isch mir alles durchuus verständlech.»

		«Nu also, de müesset Dir mer aber o zuegä, daß es viel zwäckmäßiger isch, wenn Euereine — und zwar grad am rächten Ort — der Ton agit. — ‹Videant consuläs ne quid detrimänti capiat räs publica! — Consuläs! — Consuläs! — Non äscht sacerdotis.› — Und drum, Herr Oberscht, wär’s der erscht Schritt zum Zil, wenn Dir i Rat chämet.»

		«He nu, Herr Pfarrer, es söll Ech na däm, was Dir mer da säget, völlig klar sy, wie schwär es isch, d’Rolle vo nere wyße Chräjen under de schwarze z’spile. Und drum wärdet Dir mir jitz o müesse rächt gä, wenn i d’Wahl rundewäg vo der Hand wyse. Es isch absolut no nid nache für mi. Gäb i jitz der chly Finger här, so wär i e verlorene 112 Ma. Für mi heißt es hie z’Hünige hic Rhodus, hic salta!»

		«Herr Oberscht, Dir gseht e chly z’schwarz. Es wärde doch gwüß z’Bärn o Lüt sy, die Euch so guet verstande wie-n-i.»

		«Wär’s eso, so würd i mi la wähle. Aber i weiß ganz guet, wies’ steit. I ha mit es paarne gredt, und es sy gwüß nid di leidischte gsi, gloubet mers nume. Hätte si mer opponiert, so hätt’s mi nid erchlüpft. Aber wo ds Verständnis fählt, isch nüt z’welle. Numen eis Byspil: Wo-n-i gseit ha, me sötti dem Volk zeige, daß es eim lieb syg, het’s gheiße, ja frylech, me müeß ihm jitz chüderle! — I fragen Ech, Herr Pfarrer, chüderle! — Si wette ja alles mügleche Guete für ds Volk tue, aber alles nume mit dem Zil, se willfährig z’mache zum Trab im alte Charrglöis. — Da han i mer gseit: Jitz blybsch i dym Hünigen und lasch nid lugg, bis daß d’nen am Muschter vo dym chlyne Herrschaftli zeigt hesch, was Regiere heißt nam alte Bärnergeischt, wo Herr und Chnächt vo sälber am glyche Seili zieh. Da bin i jitz dranne, und i meine, weder Dir, no sünscht öpper het es Interesse dranne, daß i mi i ds Garn vo der herrschende Meinung yne verwickle. — Vo Euch, Herr Pfarrer, verlangen i gar nüt anders, als daß Dir se zur Wahrheit leitet.

		Und lueget, liebe Fründ, jitz sägen ig Euch no öppis, wo-n-i ne z’Bärn inne no gar nid ha chönne säge: Wenn i vo mene Stärn vo Buebebärg rede, so meinen i äbe, me sött Höch und Nider derzue bringe, sech a kei vergänglechi Regierung z’binde, a kei stärbleche Möntsch, sonderen es söll es jedes derzue cho, z’erchenne, was dem ganze Volk zum Heil dienet. Si hei doch wahrhaftig di öschtrychische Vögt nid verjagt und der Burgunder 113 z’Murte nid gchlopfet und z’Loupe di chlyne Deschpote nid us em Sattel glüpft, für sech nachhär sälber wieder under nen unwürdigi Chnächtschaft z’stelle! — Verstandet mi wohl, i bi geng für nes chreftigs Regimänt, aber ds Regimänt mueß eis sy mit dem Regierte. Mer wei se nume so lang a üs binde, bis si glehrt hei der Chopf ufha, wie-n-es sech für ne Schwyzer schickt; aber dernah müesse mer se über üs wäg leite. Si söllen us allne Chräche vüren und vo allne Bärgen abe uf Bärn luege, aber uf ihres Bärn, uf das Bärn, wo numen uf ihrnen Achsle groß isch.

		Für mi begähren i nüt meh als öppe zfrideni Gsichter um mi ume. I ha hinder mer, was sünsch d’Lüt stolz macht. Es isch mer guet gange dusse, wo-n-i dienet ha. Und was sech e junge Ma schöns und liebs cha wünschen uf der Wält, das han i ja gfunden a myr Frou. Und daß i se wieder ha müesse gä, vom Bueb ewäg — o myn Gott! — das isch gwüß nid für nüt gsi. — Das söll jitz vielne z’guet cho. Aber i wott nüt derfür. — I glouben i heig der Sinn vom Läbe begriffe, Herr Pfarrer. I rede sünscht nid liecht vo settige Sache. Aber Euch sägen i’s: Was het üse Heiland für sich anders gha als der Himmel? Und da sötti üsereine meh welle? — Jitz wüsset Der, wie-n-i d’Wält aluegen und wie Dir mer chönnet under d’Arme gryfe.»

		Der Pfarrer isch übernoh gsi und het still vor sech abegluegt, bis ihm der Oberscht beidi Händ darstreckt und seit: «Aber eis, Herr Pfarrer! Mer müessen allei blybe, mer dörfe nid Ringelireie mache mit dene, wo kei Sinn hei für settig Sache.»

		«Dir trybet mer ganz d’Schamröti i ds Gsicht. I ha myr Läbtig nüt eso ghört vo Euergattig Lüte. Wenn jitze 114 nume myni Kollege das ghört hätte, i gloube, Dir brächtet se-n-o wieder uf anderi Gedanke.»

		«Die Gedanke hätte nen äbe nie söllen abhande cho. Aber gseht Der, Dir heit eifach i der Schwyz z’lang gueti Tage gha, währeddäm mir dusse gchrieget hei. Me het’s hiez’land vor luter Wohlfahrt verlehrt, Spysgott z’bätte. — Aber jitz, wie gseit...»

		«Heit nid Chummer, Herr Oberscht, i gloube jitz sälber o, es syg besser, Dir blybet hie. — Nei, Dir dörfet nid im große Huufen ufgah.»

		Di Beide hei sech zu nere neue Schachpartie häregsetzt, da chunnt ds Mühlikäthi mit dem Töldi der Oberscht cho userüefe. Me het der Bueb gheiße der Herr Pfarrer grüeßen und het di Beiden alleini gla. Der Pfarrer het probiert, öppis mit dem Chlyne z’brichte; aber dä het der Schüüchbüntel gmacht und nüt welle vo sech gä, bis ihm plötzlech di ybschlossni Tante z’Sinn chunnt. Mit dere het er sech gärn interessant gmacht, er stoßt e Schämel zum Schaft und gogeret ufe. «Lue da», seit er zum Pfarrer, «öppis Schöns!» Er tuet d’Schafttüren uuf und gseht natürlech der Effäkt nid, wo d’Tante Kätheli uf e Pfarrer macht.

		Dem Pfarrer isch das Gsicht vo Bärn und vo ds Käthelis glägetleche Visiten im Schloß z’Dießbach här bekannt gsi. Für sech wo müglech no z’vergwüssere, fragt er der Töldi: «Wär isch das?» Und der Töldi het mit Freude syni Kenntnis zum Beschte gä: «D’Tante Kätheli vo Länzburg.» Der Pfarrer schlat sech mit der Hand vor d’Stirne. D’Tante Kätheli — also doch — drum d’Visite vom Herr Dütsch-Seckelmeischter zu der ungwahnete Zyt! Und vo Länzburg! Also mueß vo dert nachen öppis gange sy. Dä guet Pfarrer isch eso übernoh gsi, daß er gar nid 115 g’achtet het, mit weler ugattleche Vehemänz der chiy Junker d’Schafttüre wieder zuegschmätteret het. Der Bueb het dem Pfarrer sy konschternierten Usdruck für unermäßlechi Bewunderung gnoh und gseit: «Gäll, schöni Helge?»

		«Ja», seit der Pfarrer, «das isch e schöni Helge; aber warum bschließt se der Papa so y?»

		«Das isch drum dem Papa syni Helge», antwortet der Töldi stolz.

		Dem Pfarrer isch nid numen es Liechtli ufgange, sondere scho ender es Chuze-Füür. Vor wenige Minuten erscht isch vor syr Seel der Oberscht zu menen Ideal agwachse. Er het no mit däm Ydruck nid gwüßt sech abz’finde, und jitz di Etdeckung, wo-n-ihm der Blick ufta het i ne krasse Widerspruch! Het er nid grad vori gseit, vom Läben erwarti är wyters nüt meh? — Was dem Pfarrer am meischte z’tüe gä het, isch der Argwohn gsi, wo jitz in ihm gäge d’Ufrichtigkeit vo ds Hünigers Rede het wellen ufcho. Es het doch alles eso ehrlech und härzlech tönt. — Nei, wenn das alles jitz nume lääri Deklamatione wäre! En ergeri Ettüüschung chönnti’s gar nid gä. Der Pfarrer het sech redlech Müej gä, zu menen andere Resultat z’cho, was gar nid nötig gsi wär, vowäge di bloßi Erschynung vom Oberscht, wo jitz wieder ynecho isch, het ihm mit eim Strich sy ganze böse Verdacht wieder dürta. Aber das Portrait isch ihm all Ougeblick wieder i Sinn cho, wo si jitz zsäme sy ga z’nachtässe. Was da derby gredt worden isch, het der Oberscht i ds Pfarrers Ouge no höcher gmacht z’styge, und je länger descht meh het der Pfarrer sech erwärmt für en Etschluß vom Oberscht, sy Wäg i der Einsamkeit, wenn o zmitts under de Lüte, z’mache.

		116 Wo si fertig gsi sy mit Ässe, nimmt der Oberscht sys Buebli, drückt’s a sech und git’s dem Mühlikäthi, für’s ga i ds Bett z’tue. Und druuf abe sy si en Ougeblick ganz still da gsässe, der Oberscht mit melancholischem Blick.

		Da seit der Pfarrer: «Er cha’s emel guet mit dem Käthi, das isch es Glück.»

		«Ja äbe», meint der Oberscht, «aber es isch halt nid e Muetter. I weiß und gspüre’s wohl, daß i däm Chind öppis anders schuldig wär. — Aber, das het halt syni Häägge. Wenn i di rächti Frou fänd, wo-n-i de sicher wär, daß si mi nid vo myne Zile würd abwändig mache... aber wo die finde?»

		«Da heißt es frylech Achtung gä, Herr Oberscht. Aber es wird wohl a menen Ort eini für Euch gwachse sy.»

		«He nu, villicht findet Dir mer eini, Herr Pfarrer! Säget mer’s de, wenn Ech eini über e Wäg louft.» Mit däm het der Hüniger dem Gspräch gluegt e heiteri Wändung z’gä. Der Pfarrer het dä Wink wohl für Gspaß gnoh. Aber im Gedanken a di ybschlossni Tante het er sech gseit, es wär doch nid lätz, wenn men öppe chly sech umtät. Villicht ließi sech da öppis Ungschickts verhüete.

		Uf em Heiwäg isch er meh gsprungen und gstolperet als gloffe, wil er nid het chönne warte, für syr Frou ga z’brichte, was er gseh und ghört heig. D’Frou isch fei e chly erschrocke, so ufgregt isch der Pfarrer heicho. Wo si du aber no ghört, daß der Oberscht chönnti a ds Kätheli Willading dänke, da het si d’Händ ob em Chopf zsämegschlagen und gseit: «Das wird er is öppe doch nid anemache! Die gheiti ja ganz Hünige z’underobe. Nei, e settige Modenaff! Und de isch si de no herrschelig, daß es niemer näben ere cha ushalte. — Nei, dä arm Ma!»

		117 No di sälbi Nacht hei der Pfarrer und sy Frou d’Landvogteien und Güeter z’änetum afa erläse, und no vor Mitternacht sy si z’Chiltderf ebhanget. Dert, het es ne gschine, wär eini, wo verwändt guet zum Hüniger passeti: d’Frou Bogkeß, es gfreuts Witfroueli, heiter und währschaft. Und es guets Härz hätt si. «Nume steit ere ds Muul nie still», meint der Pfarrer. «E das macht nüt», tröschtet d’Frou, «er isch ja a ds Gsurr gwahnet, wenn me so ne Mühli am Huus anne het.»

		Der Oberscht hingäge het’s um die Zyt scho greut, daß er dem Pfarrer öppis gseit het. Er isch i nere unerträgleche Chlemmi gsi. Wie meh daß er syne politische Plän nachegsunne het, wie meh het’s ihm gruuset vor mene Zsämehänke mit der Familie Willading. Er het ganz klar gseh, daß die Verwandtschaft ihm alles würd umstoße, isch er ja scho chürzlech mit dem alte Seckelmeischter über nüt cho. Si ließen ihm ja doch kei Rueh, bis er ga Bärn yne chäm, i Rat, für a ihrem Trom hälfe z’zieh!

		Er isch am Kaminfüür gsässen und het d’Nacht über syne Sorge la verrünne. Du chunnt’s nen undereinisch wieder a, er müeß ds Kätheli ga aluege — nume no einisch. Und er geit zum Schaft, nimmt ds Portrait usen und versänkt sech i di Züg. Bald het’s ne groue, ’s la z’fahre, bald het er sech wieder ygredt, es chäm doch nid guet. «Abah», seit er ändlech halblut, «i überla’s dem liebe Gott, i wott frei sy.» Er bschließt ds Portrait wieder y, tuet der Schaft wieder uuf und luegt — lang — lang. Und du drückt er d’Türe sorgfältig zue, bschließt, nimmt der Schlüssel und geit mit dür di chlyni Tür gäge Mühlispycher, und dert wirft er nen i d’Chisen abe, grad under em Mühlirad, wo ds Bachbett tief usghöhlt gsi isch. Druuf aben isch’s ihm en Ougeblick liecht und wohl 118 worde, wie’s eim wird, wenn me sech so vo mene quälende Gedanke het chönne los mache. — Aber bald isch es ihm wieder a ds Härz cho z’schlyche, und er het gmerkt, daß d’Chise nid tief gnue isch gsi, für sy Zug zum ybschlossene Schatz furt z’schwemme. Ändlech aber hei ds Gurgle vom Wasser und d’Mühlireder ihm doch es Schlaflied gwüßt z’singe, däm er nid het chönnen uf d’Längi widerstah.





Siebtes Kapitel




		Und di glyche Wälle, wo hie däm plagete Härz es Schlaflied gsunge hei, si hei sech bloß es paar Stund zur Rueh gleit im Stouwehr vo der Hüniger Sagi, gäb daß si mit übermüetigem Sprung über d’Brütschen ab wieder uf d’Wanderschaft sy, für z’Dießbach unde der Pfarrer Gryph ga z’wecke. So Früehligswälle trage Läben i ds Land, und Läbe wott Liebi. Drum hei si vor em Pfarrhuus düre gjubiliert so sträng si hei möge, für dä ufz’gusle, wo sech jitz uf d’Strümpf gmacht het, für öppis ga az’bändle. Der Pfarrer het sy Hirtestab dem Hälfer übergä und zum Wanderstab griffe, und d’Frou het ihm e schröcklechi Täsche vo rot und wyß tschäggetem Chalbsfäll a mene breite Rieme mit möschige Schnallen und Ringgen umghänkt und drübery allerhand gueti Rät zur Bändigung vo synen Eigeligkeite mit uf e Wäg gä. Nid daß der Pfarrer öppen aparti gärn gloffe wär, aber e chly uuf und dervo, het sogar d’Frou Pfarrer gmeint, chönnt ihm nume guet tue. Vo Afang a isch si der Meinung gsi, es wärdi bi däm Argonautezug meh für ihre Ma useluegen als für e Herr vo Hünige. Und de chönnti me de ändlich einisch d’Studierstube zgrächtem usruume.

		Es isch für Fahrglägeheit gsorget gsi. E Buur het ga Wimmis um nen Erlebachermären uus welle. Und wenn ds Wägeli o ghotzlet het, daß dene beide Manne d’Konture vo der Landschaft i den Ouge geng drü- vierfach erschine sy, so het das ihre Luun nid hert möge schädige. Ds sältmal het me d’Fädere no i Fleisch und Rügg-Grat gha, statt uf den Achse. Und d’Heiteri vom Himmel, der 120 Glanz vo de Schneebärgen und di läbigi Früehligsluft hei under em Hotzle ja nid glitte. Nid viel het gfählt, so hätte di Beide no afa singe zsäme. Je meh si i früschen Ate vom Stockhorn cho sy, descht meh het’s der Pfarrer dunkt, er heig im Talchessel vo Dießbach vergässe, was doch da zringsetum für ne schöni Wält usbreitet sygi. Fascht het er drüber di wichtigi Mission vergässe, wo-n-er sech sälber het uftreit gha. Aber d’Mittagssunnen und der läär Mage hei ne du a d’Nächi vom Zil vo der hüttige Reis gmahnet, und da het er sech du gseit, es würdi sech besser mache, wenn er z’Fueß arückti. «Die Gibeoniter kamen mit List in den Bund», het er dänkt, und so het er bim letschte Wirtshuus vor Chiltderf sym Fuehrme ne Schoppe zahlt und het nachhär mit syne breite Schnalleschueh alli Stoubhüüfli ufgstüpft, so daß er mit tubwyße Strümpfe z’Chiltderf ymarschiert isch. Hätt er nid sy Stäcke so würdig ufgstellt und bi jedem Schritt mit der rächte Hand e Kreis beschribe, wie wenn er der Spitz wett i Ärdmittelpunkt ynebohre, so hätti me gmeint, es chömi e Müllerbursch derhär.

		Di luschtigi Witwe z’Chiltderf het geng es offes Oug gha uf d’Landstraß, und sintemal das ekei ougemörderischi Beschäftigung isch, het si der Wanderer vo wytem erchennt und isch ihm a ds Gartetöri etgägegange.

		«Eh, Herr Pfarrer! Wo uus? — Wo uus? — Chömet e chly zueche! — Heit Der nid Zyt zu mene Täller Suppe?»

		Das het sech guet agla. Und der Pfarrer het nid lang Komplimänt gmacht. Di heiteri Châtelaine het under hällem Lache mit mene Rysbäsen ihre Gascht gstöuppet, und dermit het si ahnungslos sys Härz, wo sech zunderscht i di hochwürdige Pluderhose het verschloffe gha, 121 wieder a sy rächtmäßige Sitz ufegjagt. Bis nam Ässe het me vo allerhand brichtet. Nachhär isch me vor ds Huus a di warmi Sunne ga sitze, und dert het du der Pfarrer di ganzi Notlag vo Hünige der Wittib a ds Härz gleit. Si het alles gschine z’begryfe, nume nid, daß es a ihre wär, der Oberscht vor neren ungschickte Hürat z’bschütze. «Nei, lueget», het si gseit, «hüraten isch guet für einisch, i wett das Gschär nid no nes zwöits mal ha, und vo mym Chiltderf gangen i i däm Läbe nümme wäg, es isch mer z’wohl da. — Aber i wüßt Ech Rat, Herr Pfarrer. Der Landvogt Ragor z’Interlache het charmanti Töchtere, so viel Der weit. Und i müeßt mi wüescht trumpiere, wenn er nid beidi Händ na so menen épouseur usstreckti. I gloub, es wär ganz eso öppis für e Herr Oberscht Wendschatz; er risquierti emel de nid, daß ihm der beaupère tät uf den Agerschtenougen umetrappe. Wenn Dir weit, i giben Ech e Rekommandation. Eso ne course dert ufe tät Euch ganz guet.»

		Es het nid viel Überredungschunscht bruucht, für der Pfarrer uf dä Vorschlag machen yz’gah. Und so isch er no am Abe ga Thun gfahre, het dert bi sym Amtsbrueder übernachtet und sech zmorndrischt na nere Fahrglägeheit umta. Es isch e Schiffme vo Neuhuus dagsi, wo no so gärn öpper mitgnoh het. «Mier fahren süscht mit Chalber», het er gseit, «aber mier nähn o ander Lüt, wenn’s grad gäbig isch.»

		D’Fahrt der See uuf isch läng gsi, aber so schön, daß es dem Pfarrer rächt erboulech z’Muet worden isch. Es het ne völlig dunkt, er fahri dür e Himmel, wenn ds Schiff eso glatt dür di herrlechi Spiegelung vo dene Schneefälder im blaue Wasser gangen isch. Di nächschti Nacht het er im Pfarrhuus z’Underseen passiert. Gschlafe 122 het er nid juscht herrlech, d’Nächi vo de Bärgen isch ihm uheimelig gsi, und er het am andere Morge Gott danket, daß si nid über ihn här gfalle sy. Für alli Fäll het er sech vorgnoh, sech nid länger i däm Chessel z’versuume als grad nötig. D’Jungfrou het er schouerlech schön gfunde.

		Der Landvogt het üse Wanderer zerscht e chly chalt agla; aber wo-n-er du ghört het, um was es z’tüe syg, isch er je länger, descht redsäliger worde. Am Namittag isch di ganzi großi Familie mit dem Pfarrer gägen Uspunne gspaziert, und er het di beschti Glägeheit gha, di füf Töchtere lehre z’kenne. Verwändt nätti Meitscheni sy’s gsi, eis wie ds andere. Und wo si bi mene Halt vor em Ygang i ds Luterbrunnetal alli füfi eis gjodlet hei wie Chüejerbuebe, da het er sech vor Bewunderung schier nid gwüßt z’hälfe. Das müesse frohmüetigi Möntsche sy, het er sech gseit, emel är vermöcht sech nid, eso ga z’singe, wo me doch jeden Ougeblick müeß erwarte sy, daß di allmänds Steihüüfe da oben i ds Rütsche chöme.

		Am Abe, wo der Pfarrer und ds landvögtlechen Elterepaar allei gsässe sy, wott der Herr Gryph der Landvögti es Komplimänt über ihri Töchtere machen und seit: «Si sy charmant, eini wie di anderi, i chäm i di gröschti Verlägeheit, wenn i usz’läse hätti.»

		Da fallt ihm der Landvogt derzwüschen und seit, offebar zur Wägleitung für en Oberscht Wendschatz: «Me git se vorewäg, dem Alter nah.»

		Das het sehr dezidiert tönt, rächt landvögtlech; aber derby het der Herr Ragor nid numen ohni der Oberscht grächnet, sonderen er het o no vergässe gha, daß der vereint Wille vo syne Töchtere ne großi Macht dargstellt het. Bald gnue na ds Pfarrers Abreis isch es im Schloß z’Interlachen uscho, daß der Papa ga Dießbach well zu 123 sym neue Fründ, für Hünige vo nachem ga az’luege, und daß er im Sinn heigi, ds eltischte, ds Charlotte mitz’näh. Und du het es sech du erscht rächt zeigt, daß ds Charlotte und ds Louise und ds Elisabeth und ds Jakobée und ds Judith anenandere ghanget sy, wie Nagelflueh, und daß da geng ds Prinzip gulte het: Alles oder nüt. «Ja nu», het sech der Landvogt tröschtet, «i überlas de dem Oberscht, dä Chlumpe z’verhoue, für was isch me Soldat?»

		*

		Am Tag, wo der Pfarrer Gryph für en Oberscht uf d’Gschoui uszogen isch, het der Müller ds Wasser abgstellt und mit sym Mahlchnächt ds Wasserrad undersuecht, für z’luege, ob’s nid öppe vor der Schneeschmelzi uf den Ämmetalerbärge no müeß usbesseret sy. Am andere Bort vo der Chise hei ds Käthi und der Töldi zuegluegt. Da gseht undereinisch ds Käthi a der Muur vo der Mühli e Schatten uftouche. Es het nüt derglyche ta, aber gmerkt het es doch, daß es der Chriseggle-Chrigel gsi isch, wo nüt anders im Sinn gha het, als so rächt vor den Ouge vom Müller ds Käthi mit syne caresses cho z’verfolge. Aber dasmal isch er ganz a di Lätzi cho. Ds Käthi het der Schatten im Oug bhalte, der Töldi uf sy linggi Syte gschobe, und wie-n-es der Chrigel hert hinder sech gspürt, macht’s blitzgschwind rächtsum, fasset ne mit dem rächten Arm über ds Gnick, stellt ihm ds Bei und — platsch! isch der «Undervogt» Chopf vora i der Chise. — Öppis eso vo Schadefreud wie i däm Ougeblick isch no gar nie i ds Müllers Gsicht zsämegrunne gsi. Jitz wohl, jitz het er wieder einisch chönne lache, zum erschtemal zgrächtem sit dem große Chrieg. Ds Käthi 124 hingägen isch wie ne Hirz dervogstobe, so daß es dem Chrigel syni uflätige Soldateflüech nümme ghört het. Dä Chätzer het aber gar nid pressiert, für us em Schlamm ues z’cho. Trotz der Gschwindigkeit, mit deren Überfall und Straf vor sech gange sy, het sech dä gribnig Lump scho uf ne Rach bsunne gha. Er trappet i der chalte Glunggen ume, gryft i Sack und tuet derglyche, er heig öppis verlore. Er dänkt, dem Müller well er ds Lache scho verleide.

		«Jitz chasch aber luege, daß i my Gäldseckel umen überchume, süsch will der’s de ytrybe!» seit er zue-n-ihm.

		«Lue du sälber!» antwortet der Müller, «wäge dyne zsämegstohlne Chrüzer versuumen i mi nüt.»

		Aber der Chrigel het nid abgä mit Dröje, bis daß der Müller dänkt het, er well dä Uflat nid no giechtiger mache, sünsch wüß me nid, was er ihm de no areisi. So hei si-n-ihm du beidi, der Müller und der Chnächt, no ghulfe sueche.

		Si hätte richtig bis Martistag chönnen im Bach umegusle, vowäge der Chrigel het gar keis Gäld by sech gha. Aber was du früsch und glänzig zum Vorschyn cho isch, das isch der Schlüssel gsi zur Chefi vo der Tante Kätheli. Der Müller het ne syr Tochter gä, das wärd wohl eine vom Schloß sy, emel är kenni ne nüt. Ds Käthi het nen am Griff umegkennt, aber begriffe het es nüt dranne. Jitz wär nüt eifacher gsi als der Schlüssel wieder ga zs’tecke. Daß er fählt, het’s überhoupt erscht jitz gseh. Nume het du ds Käthi der Gwunder gstoche, wie-n-er i d’Chise cho syg, und drum het’s welle luege, was der Oberscht für nes Gsicht machi. Aber, wie’s de geit, wo-n-es ne dem Oberscht bracht het, het’s ihm du nid emal rächt dörfen i d’Ouge luege. Hingäge het’s ihns doch 125 dunkt, der Oberscht heig e chly öppis Ungwahnets i der Stimm, wo-n-er seit: «Wie isch jitz dä dert abecho?» Er het ihm der Schlüssel ender ruuch us der Hand gnoh, ne verwunderet agluegt und gseit: «Dä ghört a ne Schaft im Saal. Gang steck ne!»

		Für sich aber het er gseit: «I gseh scho, di tuusigs Häx wirden i nümme los. Das wird schynt’s eso müesse sy.»





Achtes Kapitel




		Es wär e herrleche Früehligstag gsi. D’Hüser i der Stadt Bärn hei dür di offene Fänschter d’Mittagssunne nume so ygsoge; aber albeneinisch sy es paar Butzeschybli us ihrne lugge Bleireife gsprungen und d’Gaß ab grollet, wenn si überhoupt nid scho bim erschten Ufschla z’Schärbe gange sy. En unberächebare Wätterluft het i de Gasse syni Flouse triben und den uvorsichtige Lüt d’Hüet ab em Chopf grisse. Aber zwüsche de bländig wyße Wulkestöck isch der Himmel blau gsi, schöner nützti nüt. So het me der Juged müesse rächt gä, wenn si nid länger meh mit sech het welle la märte. Der Oschtermäntig isch ds sälb Jahr nämlech e so strub usgfalle gsi, daß me der Feschtufzug vom Ussere Stand het müesse verschiebe. Und so sy di prachtvolle costumes i de Trög und Schäft blybe lige, bis me du gloubt het, jitz heigi ds schön Wätter ygsetzt und me chönni das ersähnte Fescht uschünde. Es het zwar elteri Lüt gnue gä, wo gfunde hei, uf di färndrigen Ereignis abe sötti me settige Gugelfueg underwäge la. Derfür syn eren aber gnue gsi, wo ds Gägeteil verfochten und gseit hei, me dörf doch nid warte, bis daß ds Gras höch syg und me niene meh düre dörf. Für hütt wärd’s es öppe scho no ebha. Und so isch du vom früeche Morgen a bürschtet und griblet und gstriglet und gwichset worde. D’Freud isch vo Stund zu Stund gwachse, und nume di allerglychgültigschte Trochebrötler hei sech Zyt gnoh, i der Ornig z’mittags’ässe. Der Gwunder het sech uf der Südsyte vo der Stadt ygnischtet, wo men uf ds Chilchefäld übere het chönne luege. 127 Dert äne, am Gryphehübeli, hei si no a nere Feschtung bouet, wo am Namittag het söllen erstürmt wärde. Me hätti zwar vo dert a chönne gseh, wie schwarz der Himmel hinder Chüniz gsi isch; aber wär het dert übere gluegt?

		Ändlech — ändlech het’s zwöi gschlage. Ganz Bärn het sech, emel wär nid Fänschter a de «vordere» Gasse gha het, under de Loubebögen ufgstellt. Es isch nümme lang gange, so het me vom Wybermärit här schnarrendi Trumpetestöß und dumpfi Trummle ghört. «Aha», het’s gheiße, «si chöme, si chöme», und mit Hascht sy d’Bueben uf Chischte, Fesser, Gländer und Brunnetrög ufegogeret. Natürlech het eine Mittel und Wäg gfunde, d’Chramgaß dür ne Plumps i Simsonsbrunne z’amüsiere, und nit wyt dervo isch a menen ehrsame Burger es Söuli us em Chrume vor em Huus ertrunne. Aber Söuli hi, Söuli här — Under em Gwölb vom Zytglogge het’s afa tuuten und dröhne, und über d’Chöpf vo de Lüt ewäg het me blitzendi Hälme, Fahnen und Fäderebüsch langsam gseh arücke. D’Lüt sy no druuf zue gsprunge, wie wenn si dem Zug wette der Wäg ga versperre. Roßchöpf mit rot, gääl und grüene Fäderestrüüß hei sech e Gaß bahnet, und under der chindleche Bewunderung vom Volk, under ah! — oh! — eh! sy si dahär zoge, i unbeschryblechem Stolz, di junge Herre, wo sech zu Staatsmannen und Fäldherre deschtiniert gspürt hei. Und wo Barettli-Töchtere gwohnt hei, da hei under Fäderehüet und Hälme wackeri Ouge vüreblitzet, sy Hüet und Fahne gschwänkt worde. Da und dert isch es Büscheli Gloggebluemen oder Veieli oben abe gfloge, nid sälte vo gschickt gfüehrter Dägespitzi ufgfasset. Wie ne Troum isch di chriegerischi Herrlechkeit a de Lüte vorbyzoge. Chuum 128 het men ei Gruppe rächt i ds Oug gfasset gha und Bekannti drunder usegfunde, so isch scho e neui da gsi, me het nid gwüßt wo luege. Rot, gääl und grüen gstreifeti Löufer mit glänziger Pique, Bannertreger i glahrige Costüme, Hoboischten und Trummler mit länge, rot und schwarz gflammete Trumme, Musketierkompagnien und stattlechi Rytergschwader, abetüürlechi Zunftinsignie — wahri Unghüür — es het nid welle höre. Aber der Inbegriff vo allem Stolz, vo jugedlecher Chraft und Schönheit sy doch di Ratsherrli und Chargierte vom Ussere Stand gsi. Der Schultheiß, e junge vo Wattewyl, isch mit syr glänzende suite wie ne Triumphator dahärzoge, Triumphator jedefalls über vieli Härz. Är, der «Landvogt vo Habsburg» und der «Generallieutenant» hei gwettiferet i der Pracht vo ihrne Rüschtunge: bläuti oder damaszierti Harnische mit verguldete Leuechöpf und Niete, eleganti Hälme mit üppige Fäderebüsche. Jedi Waffen isch es Chunschtwärk gsi. Und uf alle Dägeklingen und andere blanken Armaturstücken isch d’Devise vom Ussere Stand ygraviert gsi: Imitamur quod speramus. Das het me ja frylech nid chönnen abläse, währed si vorbyzoge sy. Aber es isch unzwöidütig o uf allne dene jugedleche Gsichter gschribe gsi. — Churz, e schöneri Muschterig über d’Jungmannschaft het’s nid chönne gä.

		Wil der Zug nume di vordere Gassen ab isch, hei sech natürlech di Gwunderige, wo anderswo gwohnt hei, müesse zu Verwandte tue oder sünscht e Platz sueche, wo men öppis het chönne gseh. Bi ds Herr Willadings het das pärse viel gä z’rede, vowäge ds Kätheli het nid numen alles und jedes welle chönne gseh, es het vor allem uus o sälber welle gseh sy. D’Frou Seckelmeischteri het 129 gfunde, me chönnt bi de Cousinen a der Chramgaß zueche stah. Aber bhüet’is, bhüet’is, da isch si bi ihrer Tochter a di Lätzi cho! Der Herr Seckelmeischter, wo sälber o no gärn ehrerbietigi Grüeß ygheimset het, isch bsunders gnädig gsi. Er het sy kolossali Reisgutsche, so nen Art Gartecabinet uf Reder mit viel Zierat, la früsch malen und het gseit, me fahri de dermit zum vierröhrige Brunne, wo der Zug müessi abschwänke; dert gsej mes de am längschten und am schönschte. Aber das isch no einisch nid na ds Käthelis Chopf gsi. I dä Chaschten yne sitze? M’m.

		Äs het nid welle hinder der Mama vüre güggele. Si het zwar gar ta, wie wenn si de ihns welli vorne la sitze. Aber das kenni me wohl, het ds Kätheli dänkt, der Gwunder tryb se doch de vüre, und de gäb’s es Gchäs, und de da eso verzworgget dasitze — nei, lieber nid. Und de überhoupt, bi so öppisem di ganzi Zyt d’Ouge vo der Mama über den Achsle z’gspüre, das verderbti eim ja der ganz Gspaß. Bhüet’is nei, ds Kätheli het sech ganz öppis anders usdänkt gha. Für was hätti me glehrt ryte? Es het uf nes Roß ufe welle, und zwar uf eis, wo me het dörfe zeige. Und de wär’s emel de o sicher gsi, daß men ihns gsäch.

		Der Herr Seckelmeischter isch zerscht füürtoub worden ob der Idee und het über d’Extravaganze vo syr Tochter höllisch ufbegährt, houptsächlech wäge der Gringschätzung vo syr Gutsche. Er het gseit, jedes andere würdi sech d’Finger schläcke, wenn es dert dry dörfti sitze; es heig afange gar ekei Art und kei Gattig meh mit den exigeances vo däm Meitschi. Aber ds Kätheli het gwüßt, was es 130 verma und het nid lugg gla. En etschidenen Umschlag het’s du gä i ds Papas Ansichten über di Sach, wo-n-er vo Hünige mit dem Bscheid heicho isch, der Oberscht Wendschatz begähri nid i Große Rat. So öppis het men eigetlech no nid erläbt gha, und der Herr Seckelmeischter isch drüber nid minder erbost gsi als über d’Verachtung vo syr früsch verguldete Gutsche. «Dene junge Lüte vo hüttzutag isch i Gottsname nid z’hälfe», het er gseit, «da offeriert me ne d’Nomination fix und fertig gchüechlet, und de tüe si de no wunderlech.» Das Generalisiere het der Herr Willading im Bruuch gha; gwüßt het er ganz guet, daß der Oberscht wyt und breit der einzig Bärner isch gsi, wo däwäg d’Nomination usschlaj. Jitz het er sech du gseit, well er nid i Rat, so bruuch er o nid z’meine, me spar ihm ds Meitschi, bis er sech anders bsunne heigi. So het du der Herr Seckelmeischter o gar nüt meh derwider gha, daß ds Kätheli bim Ufzug vom Ussere Stand rächt en vue chömi. Villicht finde sech de dankbareri und länksameri prétendants. Und jitz het men a nütem gspart. I allem het me der Prinzässin ihre Wille ta, und z’gueter Letscht isch niemer meh i se vernarret gsi als der Papa sälber. Ds Kätheli het’s fertig bracht, sys Barettli eso ufz’pflanze, daß es ganz flattos usgseh het. Frylech het’s mit nere prächtige Pärleschnuer gwüßt nachez’hälfe, die sech wunderbar dür di sydige Haar gwunde het. Sy spländide Rytrock vo schwärem Silberbrokat mit ysehuetblauem Fond, schwarzem Pelz und herrleche Spitze wär nere Fürschti wohl agstande, nid z’rede vo der Halschetti und den Agraffe, wo blitzet hei wie nes Füürwärk. Aber sogar sys rötlech tüpflete Schümeli het no Sattelzüüg vo blauem Stoff mit silberigem Zierat übercho. Der Brächt het’s natürlech no so gärn übernoh, sy Cousine als Ehrecavalier 131 z’begleite, und a Eleganz het’s o ihm nid gfählt.

		Wie no anderi Patrizierfamilie hei ds Herr Willadings i der Brunnaderen usse nes Summerhuus gha, und me het dra dänkt, na de Manöver uf em Chilchefäld mit es Paar junge Lüte dert usse ga zvieri z’näh. Zu aller Vorsicht het der Herr Seckelmeischter dem Lächema la Bscheid mache.

		Ja nu, jitz isch me du also mit der Gutsche zum vierröhrige Brunnen aben und het dert, obehär dem Frienisbärgerhuus, uf e Zug gwartet. Wil ds Kätheli d’Gutsche verachtet het, het me no nen übelghörige Vetter Tschachtlan und sys Töchterli mitgnoh. Ds Kätheli und sy Begleiter sy no chly d’Gaß ufgritte, bis me d’Musig ghört het, und du hei si sech, vo der Zueschouermängi agstuunet, hinder der Gutschen ufpflanzet. Mängi Huldigung us em Zug use het der Schönheit vom Kätheli gulte. Albeneinisch het es sogar Störunge gä, wenn öppen einen us em Glid use nächer zueche gritten isch, für cho z’grüeße. Wär aber da ne bösi Stund erläbt het, wenn er scho nid sech derfür het welle ha, isch der Vetter Brächt gsi. Däm sys Roß — er het halt äben o nid nume so nes abgraggerets welle ha, het gar kei goût gfunden a de Fahne. Die hei hütt im Luft eso gchnatteret, und das het däm Rößli Angscht gmacht. Meh als einisch het es mit menen unerwartete Gump gchehrt und schier jedesmal e harmlose Zuschouer überschosse, so daß d’Lüt afangen uwirsch worde sy und gseit hei: «Heit doch dä Gablihung am Zoum, gäb daß er no nes Ching vertrappet!» Ds Ufschla vo de Huefe scho het allimal en Ufregung i d’Massen yne bracht. Und der Gugger het’s gseh, ’s isch grad gsi, wie wenn alles, was e Fahne treit het, juschtemänt uf di Gruppe zue hätti müesse. Der sogenannt 132 Groß Huufen isch soz’säge scho vorby gsi und het i d’Junkeregaß ygschwänkt, für wieder d’Stadt uuf und i ds Marzili, da etwütscht’s plötzlech der Frou Willading: «E mon Dieu, der Hüniger!» — Und in der Tat: da rytet uf mene Prachtsgoul, falb mit wyße Füeße, der Oberscht Wendschatz als Kommandant vo der Ryterei am Schluß vom Große Huufe. So schön ufputzt wie hütt het me ne no nie gseh gha. E bluetroti Casaque het er treit, ne schwarz damaszierte Bruschtharnisch mit Guldverzierung, e prächtige wyße Spitzechragen und e gwaltige Filzhuet mit prachtvolle rot und schwarze Fäderen und mächtiger Agraffe. Di glänzendi Amazone het er scho di ganzi Stadt ab gsuecht. «Au revoir, uf em Chilchefäld!» het er nere zuegrüeft, wo si sy Grueß mit dem Däge mit fründlechem Winke beantwortet het. Der Herr Willading het sech müesse säge, er sygi doch eine vo de währschaftlischte cavaliers gsi vom ganze Zug, und er hätti ne gärn no chly besser gschouet. Aber di yschwänkende Harnischryter hei ne de Blicken etzoge. Und jitz isch der sogenannt Chly Huufe cho, wo zur Verteidigung vo der Schanz am Fueß vom Gryphehübeli isch bestimmt gsi. Nid minder prächtig als der Groß Huufe, isch dä Zug no gleitiger vorby gsi und der Stalden ab über d’Nydeggbrügg use.

		Dene hei sech ds Herr Willadings i mene Strom vo andere Gwunderigen agschlosse, für uf em Gryphehübeli d’Schlacht und d’Erstürmung vo der Schanz ga az’luege. Währeddäm me da der Muristalden uuf gritte, gfahre, gloffen und grochlet isch, het sech der Groß Huufen im Marzili uf Schiff la über d’Aare setze. Was alti, präschthafti oder kommodi Lüt gsi sy, so hei die vom große Chilchhof und uf andere Terrassen i der 133 Stadt vo wytem dem Spektakel zuegluegt. Aber alli het’s dunkt, me sötti e chly pressiere, es chönnti sünsch de no ne Schütti gä uf alli di schöne Sache. Am gröschten isch d’Ungeduld uf em Chilchhof gsi, wo di Alte dasume träppelet sy, für sech dermit e chly d’Füeß z’werme. Denen im Marzili unde hei nume d’Fährlüt nit gleitig gnue chönne mache.

		Uf em Gryphehübeli het sech nah-ti-nah es stattlechs Völkli zsämegfunde. Sy d’Gutsche ds sältmal z’Bärn no ne rari Sach gsi, so het’s nütdeschtweniger e Wagepark gä vo allerhand Fuehrwärk. Es sy ordlech viel Lüt cho ab em Land, nid viel Bure zwar, aber Herrschaftslüt. Im zwöite Träffe sy d’Proviantwäge gstande mit Vorräte für nes luschtigs Lagerläbe. Was Herre gsi sy, so sy die meischtes zu Pfärd cho. Me het alti Fründen und Verwandti us abglägene Landvogteie troffe, sech gägesytig d’Roß abegmacht, alti Güntli uftischet, de Froue flyßig der Hof gmacht, da und dert o öppe Regierungssorgen erörteret. Und zwüschen allem däm farbige Wäse, wo bald warmi Früehligssunneblicke, bald tschuderigi Wulkeschätte drüber gfloge sy, het sech es Heer vo Chinder umetriben und e Meut vo allergattig Hünd. Es isch viel gscharwänzlet und komplimäntiert, aber o viel brüelet und bället worde, und albeneinisch het e hässige Chlobe vo mene Bagageroß sy Gspane bisse, so daß o d’Fuehrlüt ihri fäldmäßige Redesarte hei chönnen abringe. Di einzelnen Abteilunge vom Chlyne Huufe hei under viel Kommandieren und Schwadroniere d’Schanz bsetzt, ihri Kanone, Musketen und Wallbüchse glade. Und derby isch der Waadtländer und der Neuestadter i zinnige Channen und Bächer scho zimlech üppig gflosse. D’Offizier hei sech vielfach ds Bord uuf verzoge, d’Barettlitöchtere 134 hei ds Bord ab Etgägekomme bewise. Churz und guet, d’Stimmung vor der Schlacht isch rächt ungsorget gsi. Ändlech isch e Kommandoruef ertönt. Under Trumpeten und Trummlen isch di bereits verlottereti Schlachtornig wieder härgstellt worde. Am underen Änd vom Chilchefäld sy blitzendi Reie vo Spießen uftouchet. Fahne hei im heitergrüene Fäld gflatteret. Ryter sy dasume galoppiert. Alles het um so schöner und farbiger gschine, als über Chüniz e verdächtige graue Näbelschleier derhärcho isch und der ganz Hindergrund verdunklet het. Über ds Fäld sy Sunneblicken und Wulkeschätten und silberig glänzigi Graswälle gfloge. «Jitz sötte si de aber cho!» het men uf em Gryphehübeli gseit.

		Da! Bravo! E Füürblitz und e wyßi Dampfwulke hei sech malerisch vor em dunkle Gwülk abzeichnet. Hienache, i der Schanz, tönt es Kommando, und ds «Schuflenüüni» — eis vo de gröschte Schanzstück — donneret sy Antwort. — Me het sech gfragt, ob öppe der Schutz hindenuse syg, vowäge der Chlapf het under de Zuschouer e fürchterlechi Würkung ta, die jitz no verheerender worden isch, wo di andere Stück i der Schanz unden o losgange sy, alli mitenandere, und der Rouch i verfätzete Schwade ds Bord uuf isch cho z’flüge. Wär es Leitseil oder e Zoum i de Hände gha het, het natürlech nid chönnen uf e Nachbar luege. Aber nam erschte Chlupf und Brüel het me nes Chrousimousi vo Roß und Möntsche gseh, us däm einzelni Ryter uuf und nider ghopset sy wie Schiffli uf bewegter See. Eint und anderen isch nid meh als drümal i d’Höchi cho und de im Trubel verschwunde. Derfür sy de hinden es paar lääri Roß mit flügendem Stil us em Chnöuel use gschossen und, verfolget vo Chindergeplärr und ganze Schwade vo Besänftigungsrüef 135 und Flüech, dem Große Stalde zuegstobe. Druuf het es allgemeins Hallo und Glächter d’Luft erfüllt. Und im Momant, wo d’Frou Landvögti vo Loupe mit nere früsch duftige Grasmutten uf em neue Rock und verschidene Bitze vom Gryphehübeli i Gsicht und Haare ihre Ma wott zur Gutschen uus müpfe: «Me sött ga sägen ufz’höre mit Schieße!» git’s e zwöiti décharge und e zwöiti Zableten under de Vierbeinige. Aber jitz het’s scho weniger meh gmacht, wil di nid Sattelfeschte bereits bi der erschte Prob sy usgschoubet worde. Jitz het me du o chönne fragen und luege, wär nümmen im Sattel gsi isch. Ds Kätheli, wo bekanntlech no viel subtileri Wäsen als nes Roß het gwüßt z’bändige, isch, vor Übermuet strahlend, uf sym Schümeli gsässe. O der Brächt isch no im Sattel gsi, frylech nümmen a ds Käthelis Syte, sondere bi der Liebegg äne, wo-n-er mit sym Roß am Ygang zum Große Stalde wie lätz zringsetum gfahren isch. Mit Lischt und Gwalt het er’s i mene faltsche Galöppli wieder uf ds Hübeli vürebracht; aber nid für lang, vowäge, währed der Herr Seckelmeischter, wo chly ds Bord ab träppelet isch, i heiterem Gspräch zum Befählshaber vom Chlyne Huufe juscht seit: «Ja, ja, dir machet eigetlech schöni Gschichte, dir vom Ussere Stand, under euer Devise quod speramus imitamur e settige Chrieg ga ufz’füehre», chunnt es scho ganz strub vo Chüniz här über d’Aaren, und zwar gleitiger als di arückendi Phalanx vom Find. Und grad druuf falle Rägetropfe. «Es git es Aprille-Schütteli», het me gseit. Und wär chönne het, isch i d’Gutschen und under d’Böum gschloffe, wo zwar chuum es paar grüeni Blettli hei tribe gha. D’Ryter hei wohl oder übel müesse darha.

		Aber mit däm graue Schleier isch en yschchalte Luftstoß 136 cho. Us em Schütteli isch e Schütti worde — und das e tolli. Brätschet het’s, und zschufletewys isch Risel über di ganzi Herrlechkeit cho z’flüge. D’Roß hei vo sälber ds Hinderteil dem Wätter zuegchehrt, d’Chöpf abegla und afa gygampfe, so daß eint und andere ganz unvermuetet i ds nasse Gras pürzlet isch. Und wo me gluegt het, ob’s nid grad verby well, isch es je länger descht strüber cho. Me het nümme heiter gseh, und plötzlech isch e wahri Panik usbroche. Ds junge Volk isch dervo gstobe, und Ryter und Wäge sy i mene regellose Schwarm dem Stalde zue gflüchtet. Me het d’Roß schier nümme möge bha. I der Willading-Gutschen isch der Risel scho z’hampvelewys gläge, und währed geng no meh derzue cho isch, het me sech gägesytig agschnauet und nam Kätheli gschroue. D’Frou Seckelmeischteri het rächts der Chopf use gstreckt und dem Gutschner befole: «Ga Brunnadere, Hans!» Und der Herr Seckelmeischter het linggs use brüelet: «Fahr i d’Stadt!» «Aber nei!» het d’Frou ufbegährt, «warum jitz? — Wie dumm! — Und de ds Kätheli? — Chehre, Hans, chehre!» — «Ja, da wird me jitz chönne chehre», brummlet der Hans uf em Bock, «wenn me niene kei Platz het!» Und so isch mit allem Ufbegähren und Lamäntieren im Strom vo der allgemeine, wilde Flucht di neu verguldeti Arche vo ds Willadings mit furtgschwemmt worde. Vo Halten oder Chehren isch nüt meh gsi, vowäge hinder däm Trubel här isch der chly Heerhuufe sälber a eim tuusedbeinige Chlumpe derhärcho. Daß o der Brächt irgedwo i däm Gstüchel het mit müesse, cha me sech dänke. Er het gsporret und porzet und dem Roß ds Muul verrisse bis schier a d’Ohren ufe. Aber das het glatt nüt gnützt. Ob vüretsi oder hindertsi, es isch alles der Stalden ab.

		137 Aprilleluun und anderi Zuefäll hei scho mängs z’standbracht. Aber erscht, wenn de no e starke Wille se weiß usz’nütze, chunnt’s guet. Es hätti hütt mögen obenabe mache, was es hätti welle, Sunneguld oder läbigi Chatze, i beidne Heerlager isch öpper gsi, wo hütt öppis het welle. Dem Kätheli isch der ganz Usser Stand mit allne Prätendente Schnupf gsi, es het nüt anders gsuecht i der erwachende Früehligslandschaft als dä groß Falbtschägg mit de wyße Füeß und was druff gsässen isch. Und wil es dä uf em findleche rächte Flügel etdeckt und i der Rägewulke het gseh agaloppiere mit syne Ryter, het es alli Chraft zsämegnoh, für sy Schümel wenigschtes a d’queue vo der flüchtige Masse z’bringe. Es isch arg i ds Gstüchel yne cho, vowägen im chlyne Heerhuufen isch mänge parlitout gsi, wo gmeint het, es mögi sys Schümeli nümme baschgen und es gäb Glägeheit, ga Ritterdienschte z’leitschte. So het der Oberscht Wendschatz, wo-n-er, syne Manne wyt z’voruus, uf em Gryphehübeli acho isch, ds Kätheli zmitts i nere dicke Cavalcaden inne gfunde. Er isch erschrocken und het en Ougeblick überleit, öb er nid well abbiege. Aber der ganz chriegerisch Trubel und di gueti Glägeheit zu mene flotte Ryterstückli hei nen ufgchlepft, und so het er, unbekümmeret drum, ob’s der eint oder ander Gägner mitsamt dem Roß i ds Gras legi oder nid, ds Spil wyter gspilt. Mit kavallerischtischer Wucht isch er i Huufen yne, der Falb het es paar schmäleri Rößli uf d’Syte drückt, und mit grober Fuuscht het der Hüniger di versilberete Zügel vom Kätheli packt.

		«Gfange!» het er grüeft.

		Di abgsprängte cavaliers hei sech welle zur Wehr setze; aber underdesse sy dem Hüniger syni Ryter i chlobigem 138 Galopp cho az’flotsche, so daß, wär nid het wellen überrönnt sy, wohl oder übel het müesse ds Fäld ruume.

		Der Oberscht het hällufglachet. «Deus afflavit et dissipati sunt!» het er zum Kätheli gseit. Das het aber nid druuf glost, sondere gseit: «Filons!» Es het gäge d’Brunnadere zeigt, und du sy si i scharfem Tämpo, begleitet vo de Harnischryter, über ds Lindefäld uus trabet, geng no im byßigen Yschnadleräge. Scho vo wytem hei si di mächtige Linden und derzwüsche di wyße Muure vo ds Herr Willadings heimeliger Summerresidänz vor sech gseh, und i schnuergrader Linie sy si druuf zue gritte. I wenige Minute sy si dert gsi. Der Oberscht het syr Gfangenen us em Sattel ghulfen und d’Mannschaft mit allne Roß under ds Schüüredach gschickt. Eim vo syne Manne het er, sobald me gseh het, daß niemer meh derhär chunnt, der Uftrag gä, i d’Stadt z’ryten und dem Herr Seckelmeischter ga z’brichte, wo me syg. Druuf het me bim Lächema d’Schlüssel ghöische, und ds Kätheli het sy Häscher i Wohnstock gfüehrt. Einisch am Schärme, het ds Kätheli mit mene halb truurige, halb übermüetige Blick sy Rytrock usgspreitet und zum Oberscht gseit: «Das isch e schöni Gschicht.»

		«Wie schad!» meint der Oberscht. «D’Houptsach isch aber, daß es Euch nüt tuet. Wüsset Dir was, es isch chalt da inne, mer wei Füür mache!»

		Ds Kätheli isch grad druuf ygange, und si sy beidi der Nächi nah i d’Chuchi. Der Oberscht het Holz gsuecht, Füür gschlagen und es Höllefüür agmacht.

		«Machet Ech zueche», het er gseit, «et vous me permettez...» Dermit het er sy Bruschtharnisch glöst und nen uf e Chachelbank gstellt. Sobald er nüt meh z’tüe gha het, isch er näb em Chuchikamin uf nes Holztütschi 139 gsässen und het dem Kätheli zuegluegt, wie-n-es under hällem Lache mit syne schmale wyße Händ d’Nessi us der Pelzgarnitur und us de Spitze vo sym Chleid usdrückt het. Das het gä z’brichten und z’lache; aber nachhär, wo ds Kätheli sy Rytrock gäge ds Füür spreitet und, vo der Gluet rot übergosse, dä silberig Stoff i den anmuetigschte Bewegunge hin und här zogen und sech langsam bald linggs bald rächts dräit het, so daß sy stolzi, gschmeidigi Figur zu voller Gältung cho isch, da isch der Oberscht still worde. Ds Kätheli het o nüt gseit; aber es het triumphierendi Blicken uf ihn gworfe, wo syni Gedanke verrate het. «Gäll», het es sech gseit, «du hesch gmeint, du heigisch mi gfange, aber i weiß besser, wär der Gfangen isch!»

		Dusse het’s dürenandere gschneit und grägnet.

		Und im Oberscht het’s gstürmt.

		Und ds Kätheli het ihm’s agseh und ohni öppis derglyche z’tue, sys Chleid wyter tröchnet.

		No einisch sy alli Bedänke vor em Oberscht dürezoge. E Stimm, wo-n-er nid het chönne mache z’schwyge, het ihm gseit: «Dänk a dy Freiheit! Dänk a Stärn vo Buebebärg, wo so allei im Blaue glänzt!» — Er gspürt dem Kätheli syni fragende Blicke. Er schlat d’Ougen uuf, und gseht wieder vor sech stah — es Bild us Roseduft und flüssigem Guld — e troumhafti Schönheit. — Da het’s ne gnoh. Er steit uuf, leit unwillkürlech d’Hand uf ds Härz — di anderi isch uf em Dägegriff gläge — und seit: «Kätheli, Dir heit errate, was i uf em Härz ha.»

		«Was?» antwortet ds Kätheli mit liechter caprice und tuet e Schritt zrügg, «Dir lueget so truurig dry... was... söll i da druus...» D’Stimm het ihm nümme rächt welle folge.

		140 «Plaget mi nid! Dir wüsset’s.»

		Ds Kätheli geit no ne Schritt wyter zrügg, ohni Lut z’gä.

		«Kätheli, gäbet mir mys verlorne Glück ume!» Er isch ob däm Usdruck fascht sälber erschrocke; aber im Wirbelsturm vo synen Epfindunge het der Oberscht nume no sym Offensivgeischt nahgä und i däm dunkle Drang ohni wyteri Überlegung furtgfahre: «Dir syd der einzig Möntsch, wo das cha. E glänzendi Position chan ig Ech nid biete, aber villicht isch Ech doch es Härz voll Liebi meh wärt — oder nid?»

		«Was wett i meh?» seit jitz ds Kätheli, wil’s es doch nid länger über sech bracht hätti, dä Ma z’fecke, wo-n-ihm no jedesmal dür di usdrucksmächtigi Wahrheit vo sym Wäsen alli Flousen ustribe het.

		Jitz fasset der Oberscht sy Brut bi beidne Hände, zieht se-n-a sech und drückt se mit lyser Gwalt a sys bidere Soldatehärz. Und nachhär nimmt er dem Kätheli sy herrleche Chopf i beidi Händ und drückt ihm mit warme Lippe ds Insigel vo syr Liebi und Verehrung uf d’Stirne.

		Wo si sech wieder hei la gah, sy dem Oberscht Freudetränen über ds Gsicht ab gloffe. Er het Wort gsuecht und keini gfunde. Der inner Ufruehr het dä sünsch eso stark Ma völlig übernoh, so daß du o ds Kätheli — es het nid gwüßt warum — het afa briegge. Und di beidsytige Träne hei Beidi wieder gmacht z’lache. «Mer sy doch Babeni», seit der Oberscht, und du hei si sech zum erschtemal d’Träne furtgmüntschlet und vo neuem sech umarmet und glachet.

		Der Oberscht het jitz glücklech es Fadenändi us em Ghürsch vo synen Epfindungen und Gedanken erwütscht und, wenn o chly chrousimousi, dem Kätheli afa ds Härz 141 lääre. Vo Hoffnungen und Sorge, vo altem Weh und neu ufgangener Freud isch es ihm übergloffe. Ganz frei und offe het er syr Brut dargleit, was ihm Chummer gmacht und was ne so lang no hinderha heig, sech wieder z’verhürate. Ds Kätheli isch uf alles ygange, und wie Chinder hei si agfange sech es Herrschaftsidyll über Hünigen usz’spinne, daß es d’Müüs i de Wänd vo der Chuchi gluschtet het, a ds Bord vo der Chisen usz’wandere.

		«Aber wüsset Der», het der Oberscht gmeint müesse z’bekenne, «Dir würdet Ech de no über mängs etsetze, vowägen um ds Schloß ume gsehts’ de no strub uus, und o drin inne wärdet Der d’Spure vo der Junggsellen- oder Witligwirtschaft finde. — Eigetlech söttet Der nid usecho, bis i chly Ornig gmacht ha.»

		«Nüt da», reklamiert ds Kätheli, «juschtemänt das macht mer di gröschti Freud. — Das isch grad ds Nätte, so ne chlyni Wildnis i d’Finger z’näh und e chly der Zouberer z’mache.»

		Der Oberscht lachet guetmüetig und fahrt wyter: «Ja, das begryfen i. — I hoffe nume, Dir wärdet Ech de o zwägfinde mit de Dienschtlüt und mit myne Bure. ’s isch halt da mängs e chly eigets drunder, und i möchti nid, daß...»

		«O, das macht mer nid Chummer», underbricht ne da ds Kätheli, «i will de das Züüg scho erläse.»

		Daß es dem Kätheli i däm Ougeblick kei Chummer gmacht het, isch dem Oberscht liecht verständlech gsi; aber ihm sälber het di «Erläsete» schwärs Bedänke verursachet.

		Ob allem däm Plänlen und Usspinne hei di Zwöi nid g’achtet, daß ds Wätter sech wieder ufta het. E zuefällige Blick dür ds Fänschter het ne jitz aber zeigt, daß im junge 142 saftige Gras es Schüümli Schnee glägen isch. Es hätti ein chönnen e Tschuder acho ob der Etdeckung, aber di Beide da inne sy nume dem Zouber vo ihrem säligen Erläbnis zuegänglech gsi, und i däm sy si o nid wichtig gstört worde, wo jitz mit schwärem Chnarre d’Willading-Gutschen i Hof fahrt und dem Herr Seckelmeischter sy gwaltige Bart zum Vorschyn chunnt. Ärnscht und breitspurig isch er uf e Wohnstock zue cho. Mit höchufgrissenen Ougen erschynt er under der Chuchitür. Im Bart chräbelet sy runzeligi Hand, und er weiß nid rächt, wele Ton daß er wott aschla. Hätti nid ds Ufbegähre vo syr Frou über di unerhörti sottise vom Kätheli ne zum Widerspruch greizt, so wär er gwüß mit mene Donnerwätter i ds zarte Gspinscht vo dene Zuekunftströume gfahre. Aber der Herr Willading het ja gmerkt gha, was es gschlage het, und Friden und heitere Luun syn ihm o öppis wärt gsi. Und wo-n-er di Beide da so glücksälig a der heimelige Füürstatt gseht sitze, het d’Freud in ihm obenuuf möge. Nüt anders het er vürebracht, als nes vätterlech guetmüetigs: «So — so!»

		Wyter wär er überhoupt nid cho, vowäge ds Kätheli flügt ihm um e Hals.

		«Was machet Dir da?» seit er druuf mit schwacher Verstellung.

		Uf die Frag isch der Oberscht gfasset gsi, und er antwortet: «Quod speramus imitamur.»

		Dem Herr Seckelmeischter sy Bscheid het du zvollem verrate, daß er uf alles isch gfasset gsi. «So syg’s!» het er gseit. «Es freut mi vo ganzem Härze.»

		Jitz het du d’Freud ihres Panier i der alte rueßige Chuchi uf pflanzet und d’Zunge glöst. — Der Herr Willading het trocheni Chleider für sy Tochter mitbracht gha, 143 und währed si sech überoben isch ga alege, het er mit dem Oberscht allerhand verabredet.

		So het du der Herr Seckelmeischter doch no di großi Gnuegtuung gha, daß di schöni Gutsche zu mene höchen Ehredienscht cho isch. Wie ne Triumphator isch er a der Syte vo syr Tochter z’Bärn yzoge, und der Oberscht isch näbezueche gritte, und hinde het sech d’Ryter-Eskorten agschlosse. Und isch o der Himmel nümme ganz heiter worde, so het doch e guldige Streife vom Chünizbärgwald här e herrlechen Abedglanz über ds saftiggrüene «Schlachtfäld» und über di stattlechi Cavalcade gworfe.





Neuntes Kapitel




		Zwee Tag druuf — di flüchtige Sunneblicke hei di erschte Söublueme verfüehrt, sech ufz’tue — isch bhäbig und wohlzfride mit sech sälber der Pfarrer Gryph vo Bränzikofe här gäge hei zue gwanderet. Würdiger als je het er sy Stäcken ufgstellt, und di möschige Ringgen a der rottschäggete Reistäsche hei so luschtig glüüchtet, wie wenn si gwüßt hätte, daß si hälfe nes landvögtlechs Oberländer-Chäsli heitrage, wo der Pfarrer syr Frou heigchramet het. Scho vo wytem het ds Chilchezyt vo Dießbach dem geischtleche Herr sys heimelige Bimbam etgägegschickt. Eigetlech sy di Tön dem Pfarrer ender e chly unagnähm gsi, hei si ne doch us syr Wanderluscht use zur alte Pflicht gmahnet. Aber ds Gfüehl, daß dür sys Ygryfe d’Herrschaft Hünige zu neren edle tüechtige Frou wärdi cho, zu nere Muetter in Israel, het der Pfarrer so ghobe, daß er mit Freude der Pfruend zuegstüüret isch. Es het wohl churzi Ougeblicke gä, wo ne d’Angscht acho isch, der Oberscht chönnt ne de z’gueter Letscht no abrüele wäge der Ymischung i syni intimschte Privatsache. Aber wartet nume, het er dänkt, wenn er se de gseht i ihrer luschtige Natürlechkeit, so wird er nid wüsse, söll er mir oder ihren um e Hals falle.

		Mit dene Gedanken isch er d’Dorfgaß ab cho. D’Frou Pfarrer het ne vom Fänschter uus gseh cho und isch ihm am Gartetöri begägnet. Potz! het si dänkt, ’s isch guet Wätter, so het er lang nümme drygluegt. Und fascht het si nid vüre dörfe mit ihrer Botschaft — aber use müesse het’s doch. — «Weisch ds Neuischte, Mandli?» het si-n-ihm 145 under der Hustüre gseit. «Der Hüniger isch versproche!»

		Da blybt der Pfarrer stah wie ne Bildsüüle.

		«Du bisch nid gschyd! — Mit wäm?»

		«He, mit wäm ächt? Mit där Willading!»

		«So?» — Der Pfarrer schießt sy Stäcke dür e ganze Husgang hindere. Bald isch er chrydewyß worde, bald rot wie nes Chirsi. I synen Ougen isch i däm Ougeblick würklech e ganze Bitz Wält zsämetrohlet. Alli Hoffnunge, wo-n-er uf e Hüniger het bouet gha, sy undereinisch verfloge gsi. Aber ds Allerfatalschten isch dem Pfarrer i däm Momänt doch der Gedanken a Landvogt vo Interlache gsi. Er isch dagstande wie ne Türlistock, bis ne d’Frou i d’Stuben yne zogen und uf ne fauteuil gschobe het.

		«Was söll i jitz mache?» — Das isch na längem Bsinne sys erschte Wort gsi.

		«He, was wettisch?» meint d’Frou, «du muesch ne halt la mache. Es mueß am Änd e jede sälber luege, wie-n-er sech bettet.»

		«Natürlech», meint der Pfarrer, «aber das isch jitz Näbedsach. — Aber der Landvogt z’Interlache!»

		«Ja, was isch mit däm?»

		«He, er chunnt — er chunnt.»

		«Wär isch das? Was wott er?» So fragt d’Frou, und jitz het der Pfarrer müessen uspacke. Er isch derzue i der Stuben ume grönnt und het d’Händ verworfe. Zerscht het d’Frou Pfarrer sech nid gwüßt z’fasse. «Um ds Himmels wille», het si gseit, «was isch di acho, öppis eso ga az’reise?»

		«Ja, jitz hesch guet chräje. Du hesch ja gwüßt, um was es z’tüe isch. Tue jitz nid derglyche!»

		146 «Hättisch du nume nie d’Finger da dry gha — i ha geng dänkt, das chöm de no lätz use.»

		«Warum hesch es de nid gseit?»

		Der Pfarrer isch je länger, descht wüetiger worde. Sy Frou het ne la ustobe, het si sech doch müessen ygstah, daß si ihrem Ma äbe nid soviel Undernähmungsgeischt het zuetrouet gha. Si het dänkt, d’Houptsach syg, daß er es paar Tag us em Huus chöm, so chönni si einisch zgrächtem ufruume. Niemalen isch ere z’Sinn cho, daß der Pfarrer us syr Wärbung für en Oberscht Ärnscht würdi mache. Jitz hei mer der Prägel, het si sech gseit, und me mueß luege, wie me sech mit dem gringschte Schade druus zieht. Glücklecherwys isch si du druuf verfalle, der Pfarrer dermit z’tröschte, daß der Hüniger ihm jitz alli Verantwortung abgnoh heigi. «Dänk doch o, wenn’s de lätz usecho wär, du hättisch ja kei rüejigi Stund meh uf Ärde gha! — Jitz, wenn’s de z’Hünige chieret, so bisch du de druus und dänne, du channsch ihm sogar de säge: Lue, hättisch mir glost!»

		Ob däm Yfall het sech der Zorn vom Pfarrer wieder e chly gleit, und ganz z’hinderscht i sym Gmüet het e dünni Saite ds Lob des tugedsame Weibes gsurret. Und wie ne Stoß Bysluft dür nen Äolsharfen, isch es bald druuf dür ds pfarrherrleche Härz gfahre, wo d’Frou ne zum Ässe gnötiget het. Und du isch du no der Chäs us der Täsche vüre cho, woruuf sech der Sturm völlig geleit het. Aber uf ds Ässen abe het sech der Chummer wieder ygstellt. — Der Landvogt vo Interlache!

		«I mueß ihm halt wieder etgägereise», het der Pfarrer erklärt.

		«E warum nid gar», meint d’Frou, «schryb ihm doch e Brief!»

		147 «Was nützt das, wenn er scho underwägs isch? — Und wär sötti dä Brief trage?»

		Der Pfarrer het nid nahgä, und schließlech het sy Frou gfunde, si laj ne lieber la loufe, als daß er sech vor Erger und Angscht no hindersinni. Und so isch er no zmorndrisch i aller Früechi wieder ga Thun gfahren und het sech na mene Schiff umta. Dasmal isch es nid so liecht gange wie wo-n-er z’erschtmal ga Interlachen isch. Nid daß es a Schiff gfählt hätti, aber ds Wätter isch, wie alli di Tag, ungwüß gsi. Für Gäld und gueti Wort het sech du ändlech doch eine chönne dezidiere, scho dür e Vormittag abz’fahre, statt erscht zmorndrisch. Es isch e Frachtbock gsi, mit allerhand War glade. Der Schiffmen und sy Chnächt hei grüüslech byschtet und bärzet dür d’Aaren uuf, für dür ds Pfarrers Härz e Druck uf sy Gäldseckel usz’üebe. Der Pfarrer het’s wohl gmerkt und het welle hälfe ruedere, aber si hei ne gheiße sech still ha «vo wäg em Glychgwicht». Sobald si du chly vor d’Schadou usecho sy, wo ds sältmal no nes chlyses alts Schlößli mit spitzigem Turm ohni Garte gstanden isch, hei si du müesse rächts ha, für mit dem Luft i ds Greis z’cho. Es isch en uflätige Stockhorner gange, so daß bald d’Wälle gar unerchannt a ds Schiff plötscht sy und mängisch sogar drüber yne gsprützt hei. Me het es Sägel ufgmacht, für vo däm Luft z’profitieren und di eigete Chräft e chly z’schone. Der Schiffme het gstüüret, und der Chnächt het zum Sägel gluegt. Im Afang isch es no rächt flott gange. Aber nah-ti-nah isch der Luft geng uwatliger worde, so daß si hei müesse Wasser schöpfen und vom Übersprütze naß worde sy. Der Pfarrer het sech im stille bsägnet und a underschidlechi Gschichten us em Neue Teschtamänt dänkt.

		148 Der Schiffme het gmerkt, daß es dem Fahrgascht nümme rächt heimelig isch und daß er gäge di schwarze Wulken am Stockhorn luegt, für z’wüsse, öb no meh z’erwarte sygi. Er söll nume nid Chummer hat, seit er zue-n-ihm, si heige ja der Luft im Rügge; da syge de die übler dranne, wo ne dert etgäge chöme. Da het der Pfarrer gluegt, und richtig chunnt es Schiff derhär i mene Schuumchranz. Höch, höch hei d’Wälle dervor ufgsprützt, und d’Ruederchnächte hei sech hert voryne gchrümmt, für möge z’gfahre. Der Schiffme seit zum Pfarrer: «Es syn de no Wybervölcher druffen, guggit eis!» Das het me dem Pfarrer nid zwöimal bruuche z’säge; er het gugget, so sträng er het möge. Und du het er dem Schiffme der Gottswillen aghalte, si sölle so nach wie müglech uf das andere Schiff zueha.

		«Das isch nid miglich, Herr», het der Schiffme brüelet, «jitz müessen mir wie der Stockhorner wott, süscht chjennt’s denn es Ungfell gän.»

		Der Stockhorner aber het alli Gredi gäge d’«Nasen» und ds «Wydeli von Öschtrych» zueblaset, und der Pfarrer Gryph, däm zletscht und am Änd ds Läben o no chly lieb gsi isch, het müessen ygseh, daß noutischi Experimänt i däm Ougeblick meh als risquiert wäre. So het er sech mit der Beobachtung vom andere Schiff müesse begnüege. Mit ateloser Spannung isch er ufgstande, het mit beidne Hände der Huet uf e Chopf drückt und sech la versprütze, ohni druuf z’achte. Bis uf öppe hundert Schritt sy di beide Barken anenandere cho, wo si sech gchrüzt hei, und das isch grad nach gnue gsi, für daß der Pfarrer het chönne ne Herr und füf Töchteren underscheide, die, mit Tüecher über de Chöpf, vor de Ruederchnächte, zmitts im Schiff a mene Hüüfli grupet sy. Es het der 149 Pfarrer völlig dunkt, er ghöri se jodle, trotzdäm ihm der gsund Möntscheverstand het gseit, i däm Sturm, wo si wider sech gha hei, müeßt sogar eren Änte ds Guagge vergah, und daß di verwäite Tön nüt anders sygen als ds Hüüle vo de Wassergeischter, wo mit däm Stockhorner um ds Schiff zangget hei. Es suuset und pfyft und brätschet und platschet und sprützt, und unuufhaltsam trybt ds Schiff sy Wäg. Und scho mueß der Pfarrer rückwärts luege, für das andere Schiff z’verfolge. «Und gwüß syn es se», seit er, «es müesse se sy!» Und i syr Verzwyflung reckt er unwillkürlech d’Händ i d’Höchi, für dem Landvogt abz’winke. Da flügt sy schöne Huet i ds Sägel ufe und vo dert ewäg wie ne Sturmvogel dem Schiff vora, der See uuf — da het der Pfarrer Gryph lang chönne Capriole machen und nacheluege. Über alles ynen isch es du no cho rägne, und zwar nid warm, so daß me gstabeligi Finger übercho het. Under syne nasse verpätschete Haare het der Pfarrer gstudiert und grächnet, wie lang ächt der Landvogt bruuchi bis ga Thun und bis ga Dießbach. Und underdesse het der Sturm ihres Schiff nächer und nächer a d’Nase tribe. Es isch allne drei chatzangscht worde. Der Schiffme het etgägegha, so sträng er het möge, und o der Pfarrer het jitz müesse Hand alege. Mit Müej und Not sy si am «böse Rat» vorby cho, und mit der letschte Chraft hei si ändlech um d’Sundlouenen ume möge, so daß si du i ne gschützteri Bucht hei chönnen yne stüüren und ländte. Vor em Sturm wäre si jitz grettet gsi; aber a nes dümmers Ort hätti der Pfarrer nid liecht chönne grate. Ds sältmal isch d’Sundlouene vo der Wält besser abgsönderet gsi als e Trappischt. D’Wäge sy am ganze Battebärg ume so rar und so bös gsi, daß nume Geißbuebe sech druffe zwäggfunde hei.

		150 Was dä guet Pfarrer no für Irrfahrte gmacht und was er alles erläbt het, bis er wieder ga Dießbach cho isch, isch gar nid z’säge.

		Wie ne bschüttete Pudel isch er daheim aglanget. Er het doch du würklech sy Frou duuret, so daß si sech vo Afang a uf ds Tröschte verleit het. Daß aber underdesse der Landvogt Ragor mit füf Töchteren agrückt und i ds Schloß ufe syg, ohni zerscht im Pfarrhuus vorbyzcho und daß der Hüniger no am glychen Aben i ds Schloß ufe sygi — dänk für sys Verlöbnis ga z’brichte — het si-n-ihm natürlech nid chönne hinderzieh. Und dä arm Pfarrer het öppis usgstande vo Angscht und Verlägeheit, bis men ihm du isch cho erzelle, dä Herr, wo im Schloß obe gsi sygi, syg mit syne Töchtere Bärn zuegfahre, und si heige gsungen und gjodlet wie d’Chüejerbuebe. Warum hätte si nid sölle? Si hei ja kei höchere Wunsch gha, als alli füfi binenandere z’blybe. Und jitz het der Pfarrer o gjuzet wie ne gspaltne Hafedechel, und der Herr im Schloß z’Dießbach isch zfride gsi und der Hüniger o, und über allem däm Jubel isch der Meie dür ds Land gange.

		*

		Ds sältmal isch es vermuetlech nid der Bruuch gsi, daß Herrschaften ihrer Dienerschaft es Verlöbnis oder sünscht eso öppis fyrlech azeigt hei. Daß si’s hei müesse wüsse, isch ja klar, hei si doch d’Veränderung i der Hushaltig müesse hälfe dürefüehre. Z’Hünige hingägen isch das e chly anders gsi. Ussert dem Töldi isch vo ds Oberschts Verwandte niemer i der Nächi gsi. Derfür isch di ganzi Dienerschaft dem Herr nächer gstanden als anderswo. Dem Töldi, wo am allermeischte vom großen Ereignis 151 het sölle profitiere, het der Oberscht gseit: «Bueb, jitz überchunnsch du de ne Mama, e liebi, schöni. Lue, was si der da schickt! Gäll, das isch e liebi, härzigi Mama?» Der Töldi het Güetzi und Gvätterzüüg gnoh und isch zfride gsi.

		Scho e chly schwärer isch es dem Oberscht worde, dem Mühlikäthi z’säge, daß es juscht syni vornähmschten Obligeheite bald wärdi müessen i anderi Händ übergä. Es gwüsses Beduure mit däm bidere treue Meitschi isch i der große Freud vom Oberscht nid so ganz undergange. Rüücher als nötig, het er ihm’s nid welle säge, und so het du di ybschlossni Tante müesse hälfe. Der Oberscht het ds Portrait vo syr Brut im Saal ufgstellt, und ds nächschtmal, wo ds Käthi ynecho isch, zeigt er ihm’s und seit: «Lue da, Käthi! Was siegisch derzue, wenn die da einisch dy Meischtersfrou würdi?» — Was ds Mühlikäthi dänkt het, het’s nid dörfe säge: Die blybt nid lang my Meischtersfrou. Es het sech im Gägeteil zsämegnoh, für ja nid la z’merke, daß es ds Portrait scho gseh und mit der Müglechkeit, daß das d’Frou vo Hünige wärde chönnti, längschtes grächnet het. So isch es du der Frag usgwichen und het gseit:

		«Das wird Ech öppe nid ärscht sy, Herr Oberscht!»

		«Äbewohl», het der Herr g’antwortet, «es isch mer ärnscht. Du channsch jitz de bald gseh, öb si da guet troffen isch oder nid.»

		«He nu», seit du ds Mühlikäthi no, «i bi froh, chunnt e Frou i ds Huus, so hei si mer de nüt meh vürz’ha i der Mühli äne.» Druuf isch ds Käthi wie geng syne Pflichte nachegangen und isch no schwygsamer worden als bis dahi. Der Oberscht het’s wohl g’achtet, aber nüt derglyche ta. I ds Härz gschnitte het ihm aber ds Käthis 152 Chummer doch e chly, und er het sech vorgnoh, ihm de bi syr Brut z’bescht z’rede.

		Chuum isch der Oberscht na däm churze Gspräch zum erschtemal zum Huus uus, so het’s e chlyni Volksversammlung im Saal gä. Eis het’s dem andere gseit, und bald sy nid nume d’Meitli, der Chriseggle-Chrigel, der Jakob und d’Müllerslüt zsämegloffe. Us der Schmidte, us der Sagi, us der Schüüren und zletscht o us em Dorf het’s es Glöuf gä. Jedes het di neui Frou welle cho gschoue. Di meischte hei nid meh gseh drannen als di rychi Bchleidung. Nume d’Mülleri het sech nid chönnen ebha z’säge: «Potz Tüüner yche, die lüpft ds Näsi!»

		Gseit het ne ds Portrait nid viel, und o sünsch het eigetlech niemer nüt gwüßt vom Kätheli Willading. Nütdeschtweniger het me bald under de Vorschärmen und a de Brünnen allerhand gwüßt z’brichte vo der neue Frou; ’s isch grad gsi, wie wenn’s us em Bode tät errünne. Und so isch d’Spannung vo Tag zu Tag größer worde, bis sech ds Grücht verbreitet het, morn chöm si jitz, si tüeje bovlen im Schloß.

		D’Hoschtete sy i der wunderbarschte Bluescht gstande. Ds Sunneliecht het wie dür ne Brutschleier düren i ds saftige, höchufgschossene Gras under de Böume gschine, wo d’Willading-Gutsche vo Münsigen ufen über e Hubel vom Stalde cho isch. D’Lüt vo der Schüüre, vo der Saagi und vom Dorf sy bi der Schmidte hinder den Alleeböume gstande, d’Dienerschaft het i Schloß und Garte no z’tüe gha, und d’Müllerslüt sy bi der Mühli uf em Fahrwäg usse gstande, het di flachi Hand über d’Ouge gha und vo wytem d’Gutsche betrachtet. Si het großi Bewunderung gfunde, weniger d’Roß: die syge nüt nutz für öppe rächti Arbeit, nume so «schmal gschueneti Zäberlihüng». 153 Mit majeschtätischem Chnarren isch d’Carosse dür d’Allee yne cho. Der Oberscht isch im schönschten Usputz, mit bländig wyßem Spitzechragen und ganz neue, chöschtlech bsetzte Stulpestifel, a Schlag cho, het dem Kätheli und syr Mama useghulfen und ihri Händ a d’Läfzge gfüehrt. Nachhär het er der Töldi zuechezogen und ne gmacht d’Hand z’gä.

		«Grüeßti, my chlyne Härzchäfer», het ihm ds Kätheli gseit und ne zu mene Müntschi glüpft, «bsinnsch di no a mi, hm?»

		Der Töldi het schüüch ta und sech hinder en Oberscht verschloffe. Ds Kätheli hätt ihm no gfalle; aber vor der Frou Seckelmeischteri het er sech eifach gförchtet, wo si so groß und fyrlech derhärcho isch und ihri wüetig großi Pelzbrämichappen uf em Chopf langsam und fyrlech bewegt het, wie ne Pfau sys Rad.

		Der Oberscht het glüüchtet wie nes Chind, wo-n-er sy Brut i ds Schloß gfüehrt het. Der Seckelmeischter und sy Frou sy mit zimlech kritische Blicke hindenache cho.

		Im Vestibülen isch d’Dienerschaft parat gstanden und, sowyt nötig, der zuekünftige Herrin vorgstellt worde. Da hei sech du di beide Kätheni zum erschtemal gseh. Ds Kätheli Willading het dem Mühlikäthi d’Hand dargstreckt und ihns fründlech grüeßt. Di Herrschafte sy di chlyni Stägen uuf, i Saal, und im Vestibülen unde het men agfange, syni Ydrück ustuusche. Di Jungi gieng de no, hei si fascht alli gmeint. Herrschelig usgseh tüej si scho; aber das syg no nid ds böschte, me wüssi emel de o, wora me syg. Aber di Alti, die blib de besser z’Bärn inne, süsch mög de der Oberscht nid gfahre.

		E chly widerwillig het der Oberscht syni Gescht später uf em Schloßguet umegfüehrt. Er hätti mängs, wo nid 154 grad am beschten usgseh het, gärn zerscht no chly i d’Ornig ta. Descht meh het er versproche, was de no sy müessi. Über mängs het ds Käthi müesse der zuekünftige Frou Oberscht Uskunft gä, so emel o über e Töldi und sy schröcklech primitivi Garderobe. Da het’s du gmerkt, daß e neui Ornig söll ufcho und daß es abermals um ne Ruck wyter abe wärdi cho. Di rychi Müllerstochter vo ehmale het sölle zum eigetleche Chindemeitli degradiert wärde. Ds Mühlikäthi het aber der Töldi und sy Vatter gärn gha, und ihne z’lieb het es wellen alles uf sech näh. Näbe däm het es ja o wohl gwüßt, daß es i der Mühli bösi Tage müeßt erläbe, wenn es sym rumpelsurrige Vatter ohni bestimmti Arbeit vor de Füeßen ume trappeti. Und a menen anderen Ort ga diene, das hätti’s einschtwyle no nid über sech bracht. Es hätti doch sys Trögli mit de schöne Sache vo ehmale, wo so mängs Andänken a schöni Tage gweckt hei, nid chönne vergässe.

		Me begryft, daß ds Mühlikäthi hütt e böse Tag gha het. Wo di Herrschaften am Abe verreiset gsi sy, isch es zum große Stouweier abe gloffe, es het sälber nid rächt gwüßt, warum. D’Einsamkeit und di große Schatteböum hei’s azoge. Es het sech dert vergässe, bis me’s gsuecht und ihm grüeft het. Du isch es hinder der höche Gartemuuren ufegloffe, für hindenumen i ds Schloß z’cho. Es het frylech nid dänkt, daß es de dert grad der Muetter i d’Finger loufi. Die isch mit nere Latärnen us der Mühli cho und het ihm i ds Gsicht zündtet.

		«Was hesch z’pläre?» fragt si ruuch.

		«O nüt», seit ds Käthi.

		«Seh, vüre mit, i wott wüsse, was d’hesch?»

		«Du chasch mer glych nid hälfe, ’s chunnt jitz halt, wie’s söll. Weder es duuret mi emel e chly.»

		155 «E ba, du bisch es Babi. I gloube jitz de bau, du higisch der Herr im Gring gha.»

		Uf das hi het sech ds Käthi ulydig umgchehrt und mit dem Fürtech d’Ouge gwüscht.

		«Gang, mach du dy Sach! Du muesch nit settigem Züüg nachesinne, du Babi. Du hesch di ja nüt z’chlage. Lue du de wie du mit der Frou uschunnsch. Es mueß öppen es n-jieders iinisch unger düre. Bis du froh, chauscht fouge. Mi versünget si däwäg minger, weder we me geng der Gring uuf het wie ne Hung im Rogge. I ha no angers düre müesse, wo-n-i dahimme gsi bi. Gang du, u tue nüt derglyche!»

		Ds Käthi het der Muetter guet Nacht gseit und isch gange. Aber d’Müllersfrou, so ruuch si gredt het, isch chuum i ihrer Chuchi gsi, so isch ihre du ds Ougewasser o cho, und si het sälber müesse luege, wie si’s vor ihrem Ma het chönne verstecke.

		I der Äßstube het im heiterschte Luun vo der Wält der Oberscht mit sym Bueb ryti ryti Rößli gmacht, wo ds Mühlikäthi ynecho isch. Es het ihm der Töldi ab em Chnöu gnoh und nen i ds Bett bracht. Und sobald der Oberscht ghört het, daß es fertig und usegangen isch, geit er o i d’Schlafstube, für dem Töldi guet Nacht z’säge. Da fägnäschtet der Töldi i sym Bettli, sitzt uuf und fragt: «Papa, warum isch es de nümme ds Glyche, wenn de d’Mama chunnt?» Der Oberscht stellt ds Öllämpli, wo-n-er mit ynebracht het, uf e Tisch und seit verwunderet: «Wär het gseit, es syg de nümme ds Glyche?» «Ds Käthi. Gäll, es darf mi de glych no i ds Bett tue?» «Wenn’s d’Mama erloubt, wohl. Mer wei se de frage; aber jitz häb di undere, du sott nid blüttle. Bätt jitz schön!»

		156 Der Töldi folget und seit: «Du liebe Heiland, Jesus Chrischt, där du zur Rächte Gottes bischt, bhüet üs die Nacht schön allizsame, und mach is sälig einischt, Ame. Aber gäll, wäschen und alege darf mi de am Morgen albe ds Käthi?»

		«Schlaf jitz! Guet Nacht.»

		Der sälb Abe het me der Oberscht no bis spät ghören im Saal uuf und nider loufe. — öb es de würklech nümme ds Glyche wärdi sy? Die Frag het ihm e Stich gä, wie-n-er no sälten eine gspürt het. Natürlech wärdi mängs anders wärde — öppe hoffetlech. Aber es söll niemer reue. Mit däm Vorsatz isch er hinecht ygschlafe. Er isch ne nie meh los worde, und er het ihm vo da-n-ewäg für sys Läbe geng wieder z’dänken und z’sorge gä, so daß er mängisch i stille Stunde möge hätti, dä Gedanke wär ihm nie z’Sinn cho.





Zehntes Kapitel




		Der Oberscht und ds Kätheli hei z’Bärn i der Große Chilche Hochzyt gha und syn es stattlechs, schöns und glücksäligs Paar worde. D’Hochzytreis isch zmorndrisch pär Willading-Gutschen über Münsige ga Hünige gange. Der schwigervätterlech Marstalldiräkter het me mit mene guete Trinkgäld und mene tolle Ruusch hei gschickt. Und jitz isch me da gsi, i sym Schlößli, i sym Chünigrych! Wettigs Glück! Sunneschyn dinnen und dusse, blaue Himmel bis uf d’Bärgen abe. Zringsetum hei si gheuet. Starchi Roß und schwäri Chüe hei di riesige Fueder under em Juheje vom junge Volk über weichi Matten i d’Schüüre zoge. Alli Bott het ds donnerartige Rumplen us em schwarze Schlund vo neren Yfahrt usgchündet, daß wieder es Fueder am Schärme sygi. Und wo d’Sunne gäge ds Ballebüehl zue gangen isch, het sech a mängem Ort ds junge Volk mit Pürzelböum über di letschte Schöchli a d’Chise gstürzt. Bald het’s im dunkle Schatte vo de himmelhöchen Öschen und Eiche bim große Mühliweier und wyter ussen am Bach platschet und göißet. Und du sy si suber und luschtig dem Schloß zue gwanderet mit Bluemen und Meje, hei der junge Frou ghuldiget und sy im Vestibülen a di länge Tische gsässe, wo der Oberscht a Vorässe, Bratis, Förnli und Hamme het la uftrage, was d’Tischbei hei möge trage. Sobald es im volle Gang isch gsi, isch der Oberscht mit mene prachtvolle guldige Bächer erschinen und het gseit: «Liebi Lütli! Dir wüsset, daß es i der Gschrift heißt: Freuet euch mit den Fröhlichen und weinet mit den 158 Weinenden. So isch es vo Alters här der Bruuch gsi z’Hünige, und so söll es blybe, so lang daß i hie z’befäle ha. Dir Alte dert oben am Tisch, dir syd im Schloß y und usgange, gäb daß i worde bi. Dir heit mynen Eltere dienet in eifaltiger Treui und syd nid gwiche, wo der Schwarz Tod ygchehrt isch und Vatter und Muetter mir vo der Wieglen ewäg furtgnoh het. Dir heit ghulfe se-n-i ds Grab lege näben eunen Eltere, Gschwüschterti und Chinder, wie si der Reie nah dra cho sy. Scho ds sältmal hei mer im gmeinsame Leid briegget. Under eunen Ouge han i hie myni erschte Jugedjahr verläbt. I han ech gseh arbeiten i gsunden und böse Tage. I han ech gseh dem große Wasser wehre. Und wo-n-i us der Frömdi umecho bi, han ig ech wieder zu treuem Dienscht parat gfunde. Dir syd Züge worde vo mym erschte Glück und syd by mer gsi, wo-n-i’s ha müesse begrabe. Und du isch ds böse Jahr cho, wo der Friden im Land verstört und ds stille Glück und ds Vertrouen i d’Obrigkeit druus ewäg gfüehrt het. Und jitz strecken ig ech d’Hand dar, für der Fride wider härz’stelle. I möcht ech zu Züge mache vo mym neue Glück, mys Glück söll o eues Glück sy, eues Glück my Freud, eue Chummer my Sorg, eue Verdruß mys Leid. Lueget nid zringsetum uf di andere, lueget o nid allei uf mi, lueget uf Ihn, den Gäber aller guete Gabe. Möntsche chöme, Möntsche gange, aber Gottes Liebi blybt in Ewigkeit. D’Liebi söll der Stärn vo Hünige sy!

		Da steit my Frou, die mer hälfe wott, euch zum Glück füehre. Hütt gilt’s ihre, und uf ihres Wohl söllet dir mit mer trinke!»

		Der Oberscht tuet e tiefe Zug us sym Bächer und bringt ne dem eltischte Gascht, amene silberhaarige Burema i mene subere Zwilchchittel, und währeddäm 159 daß dä der Ehretrunk tuet, wott der Chriseggle-Chrigel, wo’s dunkt het, me sötti dem Oberscht antworte, zeige, daß er öppis glehrt het i der Wält usse. Er steit uuf und brüelet mit syr ruuche Stimm:

		«Üsi allergnädigschti, vürnähmi, schöni und edli Frou Herrschaft, d’Frou Oberschti Wendschatzin pfifat hoch!»

		Di anderen alli hei ne verwunderet agluegt und uf e Bächer gwartet. Und wo-n-er der Chehr um di ganzi Tischete gmacht gha het, isch d’Oberschti Wendschatzin vo eim zum andere gangen und het mit ne Gsundheit gmacht. Es isch wohl e feschtlechi Stimmung gsi a däm Feschtässe, aber derby isch es meh als ehrbar zuegange. Me het stillvergnüegt uf e Tisch gluegt und mit nere gwüsse Fyrlechkeit gässen und trunke. Sobald du di letschti Platten abgässe gsi isch, hei d’Musikante, e Gyger, e Klarinettischt und eine mit mene gspässige, gwundene Horn, müesse ne Marsch blasen und i Hof use marschiere, und zwar dür e Husgang und um ds Schloß ume. Der Töldi und vier anderi Buebe hei Fackle voruus treit. Hinder de Musikanten isch ds herrschaftleche Paar cho und hinder däm di anderen ungfähr dem Alter nah. Der Chrigel het der Zeremoniemeischter gmacht. Meh fyrlech als luschtig sy di sältsame Tön vo der Musig i di mondhälli, heuduftigi Nacht usegfahre, wo si langsam und wohlgnährt um en Egge cho sy. Und fridsälig wie dür ds Paradies sy si gwandlet, die vom Schlupf, die vo der Garnbuuchi, die vo der Schmidte, vo der Sagi, vo der Mühli, vo der Schüüre, vom Stulle, vo der Chrisegglen abe. O wie schön isch d’Wält, wenn ds Heu am Schärme, der Mage voll gueti Sachen isch und si voruus tuduru, tädärä, gyrigäggäggä ufmache, daß es eim nume so d’Füeß lüpft!

		160 Im pflaschterete Mühlihof hei d’Bueben ihri Facklen am Hag gäge Gköchgarten ufgsteckt, d’Musikante sy uf d’Mühlistäge gstande, und du isch Paar um Paar pfurrättä — pfurrättä — chummwiefygeludichummdättä — chummnumegeng — rundumedrum — pfurrättä — pumm! Über ds großplattige Pflaschter gwalzet. Gäge ds Vestibülen isch d’Hustür offe gsi, so daß me zwüschen yne geng wieder het chönne mit Spys und Trank ga nachebessere.

		Undereinisch het me du gmerkt, daß ds herrschaftlech Paar und der Töldi nümme da sy, und dermit isch ds Tämpo vo der Musig läbiger, ds Ufchlepfe vo de Schueh uf em Pflaschter luter worde, und albeneinisch isch e losgsprängte Juzer wie ne Rageten über d’Decher ufgfahre. Ds Herr Oberschts hei ihri Stube gäge Morgen use gha und sech nid drum gchümmeret, was hinecht hinder em Huus gangen isch. Si hei o nie vernoh, daß der Chriseggle-Chrigel, wo-n-er sy Widerstandschraft dem Bacchus bis uf ds letschte Brösmeli g’opferet gha het, vo den andere Gescht under em himmlische Goudium vom Garnbuuchibänz i Brunne dünklet und mit underschidleche Stüpf regaliert worden isch.

		Ds Kätheli isch nid numen e Schönheit gsi, a dere der Oberscht z’zytewys schier zum Narre worden isch, es het o ds Bedürfnis gha, alles um sech ume mit der Schönheit i Harmonie z’bringe. Daß es verstande het, sech a’zleg, wüsse mer scho. Aber sy herrleche Formen- und Farbesinn isch uf der Stell mit allem i Konflikt cho, was nid suber, nid i Harmonie gstanden isch. Ds erschten Opfer — wenn me so darf säge — vo däm Schönheitssinn isch der Töldi gsi. Ds Mühlikäthi het doch gmeint gha, es heig ne so suber gha wie müglech. Aber jitz isch das alles 161 schynt’s nüt gsi. Damit der Oberscht ja kei Vorwurf gäge sich drinne gspüri, het d’Frou Kätheli mit ihrer Töldi-Striglete gwartet, bis der Herr Gemahl im Sattel gsi oder sünscht über Fäld gangen isch. Aber vo däm Momänt ewäg isch es de unbekümmeret um alles Wehegeschrei über e Töldi härgange — übrigens nid zu sym Schade. Wär aber o mit weniger zarter Rücksicht als der Oberscht behandlet worden isch, das heißt unverblüemti Komplimänt über ds Töldis mangelhafti Süberlechkeit, sys Ghotsch und syni schlächte Maniere g’ärntet het, isch ds Mühlikäthi gsi. Das het ds Käthi gwurmet, aber derglycheta het es nüt. Im Gägeteil, vom Ougeblick a, wo-n-es gmerkt het, wär jitz Meischter isch i der Hushaltig, het es vernünftigerwys agfange, der Bueb zur Folgsamkeit und Artigkeit gäge sy Stiefmuetter z’ermahne. Das isch ja o i ds Käthis eigetem Interesse gsi, vowäge di neue Chleidli hei sech mit den alte Gwohnheite vom Töldi schlächt vertreit.

		Es nimmt ech villicht wunder, ob d’Frou Kätheli nid o a ihrem Ma Verschönerungsversueche gmacht het. He nu, a syr Pärson isch nüt gsi z’verschönere. Me mueß nid vergässe, daß der Oberscht syni Lehrjahr under den Ouge vom französische Hof gmacht het. A Manieren und Gattig het’s ihm nie gfählt. Modischi Extravaganze het er mit de Chinderschueh abgstreift gha, und sy großi natürlechi Wahrhaftigkeit het ne nid nume vor ridiküle Zuemuetunge gschützt, sonderen ohni alle Lärmen o d’Frou Kätheli etwaffnet, und scho i den erschte vierzäh Tage het si ganz guet begriffe, daß e Modegänggel nid ga Hünige passet het. Aber sowyt sech Eleganz mit der schlichten Art vom Oberscht vertreit het, isch si duldet und pflegt worde; ja, dem Oberscht hätti’s e Sünd 162 gschine, syr Frou der richtig Rahme zu ihrer Schönheit und ihrem vornähme Wäse z’versäge.

		Und zu däm Rahme het o ds Schloß und sy Umgäbung ghört. Was dert der Zouberstab vo der Frou Kätheli agrichtet het, isch dem Oberscht gar nid zwider gsi, obschon er mängisch schier gförchtet het, sogar sy Gäldseckel chönnti sy unästhetische Tölli gägen en eleganteri Schmächtigkeit vertuusche. Di erschte Neuerunge hei nüt gchoschtet: es sy verschideni ganzi und nümme ganzi Häfeli vo Fänschtersimsen und andere Plätzli verschwunde, wo si ohni herrschaftlechi Ufethaltsbewilligung ganz wohl gsi sy. Möbel sy verstellt worde. Schäft hei ihre vergässenen Inhalt — Grümpel, zum Teil no us der katholische Zyt — müessen a ds Tagesliecht gä, und nah-ti-nah isch alles a sy rächte Platz cho, mängisch mit Getschäder und Chlingele. Nachhär sy di brochene Stuehlbei, abgschlagenen Egge, verroschtete Riglen und so wyters a d’Reie cho.

		A verschidenen Orte het nach Jahre zum erschtemal d’Sunne wieder ynegschine. Für die Sache het scho der Tischmacher uf d’Stör müesse.

		Und jitz isch der Garten a d’Reie cho. De Hüehner, wo überall dem Schloß nah Härdgrüebli hei agleit gha, isch e bestimmti Reservation agwise, dem Töldi unumschränkti Polizeigwalt über ds Fädervieh übertreit worde. Derfür isch du d’Eierproduktion im nächschte Monet um öppe sibezig Prozänt abegange. D’Gäns hei sech zur Wehr gsetzt, sy aber bald mit grobem Gschütz hinder e große Weier zrüggtribe worde. Di schöne grüenglänzigen Änten einzig hei Gnad gfunde vor em Töldi, wäge de Fädere, wo-n-er bi Glägeheit als Sportle zoge het, o bevor si «fällig» gsi sy. Später isch du, für d’Landschaft z’beläbe, 163 a Platz vom büürsche Fädervieh es Pfauepaar i Garte gla worde.

		Bis dahi sy am Schärme vom Schloß Brätterbygete, Stock und Boumstämm, ja sogar ganz ordinäri Schyterbygen aglähnt gsi. Da het du Mannevolch zueche müesse, und der ganz Vorrat isch i nes Holzhuus gwanderet. Um ds Huus umen isch e subere Wäg und e Bluemebanden agleit worde. Du isch es über d’Chise härgange. D’Bord sy abgstoche, z’plätzewys sogar usgmuuret worde. Wägen und luschtigi Brüggli hei sech mit de Windunge vom Bach verschlunge, und a mängem Ort sy Rosestöck und anders Gstrüüch gsetzt worde. Dert, wo der Läärlouf vom große Weier mit rüejig breitem Wasserspiegel der Garte gäge ds offene Fäld abgränzt het, isch es Miniatur-Wasserschlößli erstande. Pflanzen und Zierböum het me vo wytume zuechegschleipft, und am Änd vo jeder Wuche het’s z’Hünigen öppis Neus gä z’bewundere.

		Jede Morge, wenn der Oberscht ds Fänschter ufta het, isch ihm sys Hei schöner vorcho, und mängisch het er sech gseit, er heig doch bis jitz gar nid gwüßt, was er dranne heig. Vo allne Herrschaftssitzen i der Nachbarschaft sy d’Lüt cho luege, und so viel Komplimänt wie jitz i eier Wuche het der Oberscht i syne beschte Zyte nid i mene Jahr g’ärntet. Sy Bewunderung für ds Kätheli isch geng größer worde. Bald isch er sowyt gsi, daß er ihm ds unmüglechschte Verlange nümme hätti chönnen abschla. Mängisch het er sech gfragt, was eigetlech o gange sygi. Wenn jitz d’Lüt ga Hünige z’Visite cho sy, so hei si alles grüehmt, sogar Sache, wo vo jehär da gsi sy und wo früecher niemer nüt dranne gfunde het. Meh als einisch het er Lüt zu syr Frou ghört säge: «Was heit Dir für famosi Dienschte, so tifig, fründlech, comme-il-faut!» 164 Und doch isch keis Bei neu agstellt worde sit der Hochzyt, nume daß men eint und anders Meitschi us der Gäged meh beschäftiget het als früecher. Ob allem däm het er sech geng vorgworfe, ihm syg doch o gar nüt z’Sinn cho.

		Ei Tag isch der Dießbacher mit syr Frou agrückt, was sälte gscheh isch, wil er eigetlech no im französische Dienscht gstanden isch und de i synen Urlebszyte z’Dießbach gnue Arbeit gfunde het.

		Di beide Paar sy nam Ässen i ds Wasserschlößli ga sitzen und hei sech chöschtlech underhalte. Der Herr vo Wattewyl isch grüüslech hälluuf gsi und het eis Güntli über ds andere vo Paris zum Beschte gä, und bi eim etwütscht es ihm, z’säge, däm und däm Freiwärber syg’s schier gange, wie «üsem Pfarrer».

		«Was isch däm passiert?» fragt der Oberscht verwunderet.

		«Was? — Du weisch das nid?»

		«Wohär sött i? I ha ne scho lang nümme gseh.»

		D’Frou vo Wattewyl trappet ihrem Ma mit sanftem Druck uf e Fueß, für ne dra z’mahne, daß si sech vorgnoh heigi, niemerem nüt z’säge vo ds Pfarrers Abetüür. Aber jitz isch ds Gheimnis scho zvorderscht am Vüretrohle gsi, und d’Frou Kätheli isch uf e Dießbacher los, daß es nid liecht isch gsi, sech z’wehre. Wohl het er no probiert und gseit: «Nei, nei, wenn Dir’s no nid wüsset, i wott nid d’Schuld sy, daß es uschunnt.» Aber zletscht het’s doch use müesse. «Wenn Dir mer Beidi versprächet, daß Ders’ für Euch bhalte weit, so mira!» Und du het er di ganzi Gschicht erzellt, wie der Landvogt vo Interlachen ei Tag agrückt syg mit syne füf Töchteren und so wyters. Ds Wasserschlößli het dröhnt vom Lache. Und si hei nid 165 chönne höre. Der Töldi het’s ghört änet der große Gartemuure, wo-n-er trotz dem strängschte Verbot gchoslet het. Ganz ungsorget chunnt er cho z’loufe, i der Hoffnung, es gäb öppis Luschtigs. Daß er vo obe bis unde voll Grasfläcken und Charreselbi gsi isch, het er gar nid gmerkt. Chuum isch er aber unden am Stägli vom Wasserschlößli erschine, fahrt d’Frou Oberschti uuf: «Du Erzgusi! Wo chunnsch du här? Weisch nümme, was i der gseit ha?» Der Töldi isch vor Angscht und Chlupf wie agnaglet blibe, wo d’Mama ds Stägli ab chunnt cho z’ruusche, und no göb er zue sech cho isch, het er d’Etdeckung gmacht, daß di fyne schmale Händ vo der Frou Kätheli merkwürdig feschti Konsischtänz gha hei. Er het sech nachhär gfragt, warum ächt albe d’Herre der Mama Müntschi uf di Händ gäbe, wenn si se grüeße, und ob’s ächt öppis abtreiti, wenn er’s künftighi o miech.

		So schön dä Tag, so luschtig d’Unterhaltung hütt gsi isch, am Aben isch men allgmein nümme ganz à son aise gsi. Der Töldi zwar isch no am gleitigschte mit dem Schicksal usgsöhnt gsi. Hingäge ds Mühlikäthi het es Gwitter erläbt, wie no keis sit der neuen Ornig. Ds Ehepaar vo Wattewyl isch über e Verrat am Pfarrer verstimmt gsi und het sech Vorwürf gmacht. D’Frou Kätheli het gfunde, ihre Ma syg monoton. Der Oberscht het zwar albeneinisch no ne heiteren Aflug gha, wenn er a di Hischtori vom Pfarrer dänkt het; aber er het’s doch nid gärn gha, daß ds Wasserschlößli so uf Chöschte vo menen alte Husfründ isch ygweiht worde. Eigetlech et er sech g’ergeret über e Pfarrer und gfunde, es gschej ihm rächt; nume bruuchte nid ander Lüt drum z’wüsse. Er möchti de trotz allem nid über der dumme Gschicht no mit dem Pfarrer i ds Ungreis cho. Er het sech jitz undereinisch 166 wieder druuf bsunne, daß eigetlech der Pfarrer wytume der einzig Möntsch sygi, wo uf syni Ideen ygangen isch. Jitz het er sech o chönnen erkläre, warum er so lang nümme cho sygi. Öb er jitz am Änd us Schüüchi vor em Kätheli gar nümme sech wärdi zuechela?

		Zmorndrisch isch der Oberscht über Land gritte, was gwöhnlech nid der Straß nah, aber o nid i gedankelose Jagden über Matten und Ächer gscheh isch, sondere mit Zwäck und Verstand. Er isch de Lüte nachegritte, ga luege, was si tryben und was si brichte. Sy si de mängisch höhn worden über ihn, wil er alli Gredi dür nes Fäld uus gritten isch und di tiefe Hueftritte nid zellt het, so isch dä Schade rychlech usgliche worde dür sy Ufsicht, wo alli Lüt gnötiget het, flyßig bi der Arbeit z’sy. Der Oberscht het trotz aller Bewunderung und Liebi chuum sy Frou gfragt, ob ihre rächt sygi, was er machi, gschwyge de syni Undergäbene. Und das isch mit voller gründlecher Überlegung gscheh. Isch er i de große politischen Anschouunge syr Zyt wyt voruus gsi, ja, möcht säge, ganz druus use gsprunge, so isch er i allem Einzelne doch es Chind vo syr Zyt gsi. Regäntewysheit het er nume sich sälber zueerchennt; die aber isch ihm de öppis Heiligs gsi und nid öppe numen es Ruehbett. Sorgen und dänke het er welle für alles, was im Bann vo der Herrschaft Hünige dasumegloffen isch.

		Hütt isch der Oberscht über e Stalde oder, wie d’Bure gseit hei, über e Stulle gritte. Da trifft er der Stulle-Hans-Ueli, eine vo dene Bure, wo vor em Chrieg feiß worde sy, wo i Trög und Schäft sogar Silbergschirr gha hei, wie-n-es i denen unsälige guete Jahren ufcho isch. Jitz sy si da gläge, di Kredänzbächer, hei uf besseri Zyte gwartet und einschtwylen ihrne Besitzer Groll und bösi Stunde verursacht.

		167 «Wie geit’s, Hans-Ueli?» fragt der Oberscht, währed der Falbtschägg, schwarz vo Brähme, stampfet und rangglet.

		Der Buur schnydt am Hag es Rüetli und wehrt dem Roß d’Brähme.

		«O», meint er, «es mueß es eso tue. Weder es isch o derfür gsorget, daß me nid übermüetig wird.»

		«Was git’s de z’chlage?»

		«He, wäge de Hase. U de brichte si neuis da vo ’re Wildsou im Glasholz äne. — Luegit, wies da usgseht!»

		Der Hans-Ueli geit es paar Schritt wyter mit dem Oberscht und zeigt ihm Pflanzblätze, wo vo Chabis- und Chöhlichöpfe nüt meh da gsi isch als d’Storze. — Schandtate vo ds Oberschts herrschaftleche Hase.

		«Wenn isch das gscheh?» fragt er.

		«O, das giit jitz scho lang eso.»

		«Ja, warum seit mer de niemer nüt? — Und di Sou? — Het se-n-öpper gseh?»

		«I wiiß nid, si hi neuis da di mau gha dervo; Schlupf-Sami het weue ha, si hiig ihm ds haub Hiimetli verhergget.»

		«Aber zum T..., warum seit me mer de o nüt?»

		Jitz blinzlet der Stulle-Hans-Ueli mit syne grauen Öugli und zieht syni schmale Lippen under em graue strube Bart i d’Breiti und seit: «Si troue si haut nümme zueche.»

		«Warum?»

		«O vowäge...»

		Im Oberscht het’s afa choche. Er schüttlet der Chopf und rytet wyters.

		Der Freuderuusch vo dene letschte Wuche het der Oberscht nid la merke, daß di Querulanten und Hülfsuechenden 168 im Schloß abgnoh hei, je meh daß der Garte sech i nes Paradies verwandlet het. — Jitz isch ihm uf eismal da drüber es Liecht ufgange. «’s isch wahr», het er sech gseit, «sit der Hochzyt isch eigetlech nid mänge meh by mer gsi, und di letschte vierzäh Tag isch kei einzige meh cho. Chummlecher wär’s ja scho gsi däwäg; aber uf d’Längi het das nid so dörfe wytergah.» Ob em Heiryten isch dem Oberscht wieder z’Sinn cho, was ds Mühlikäthi gseit het: es syg de nümme ds Glyche. Dä Stich het er no geng gspürt, und jitz isch schon e zwöite dernäbe gsässe: si troue sech nümme zueche. Und das, nahdäm er ne doch a der Hochzyt no so zuegredt und versproche gha het, es blybi de alles bim Glyche, ja, es söll no besser wärde.

		Der Oberscht het gstudiert, was er chönnt astelle, für d’Lüt wieder zuetroulecher z’mache. Frylech, der Gedanke, was de d’Frou Kätheli derzue wärdi säge, wenn si de wieder alli Tag mit dräckige Schuehnen und Stalldüften i ds Schloß chöme, het sech nid so liecht la underdrücke. — Und doch het der Oberscht um kei Prys welle ds Gfüehl i sech la ufcho, daß sy Frou und syni Prinzip sech nid sötte zsäme vertrage. «Das cha und darf nid sy und ’s isch eigetlech o nid», het er sech mit halbem Gloube tröschtet.

		Vo denn ewäg het der Oberscht mit mene Gspänscht gfochte: mit der Angscht, sys Ideal, für das ihm der Stärn vo Buebebärg ds Sinnbild gsi isch, chönnti ds Glück vo syr Frou störe. Um jede Prys het das müesse verhüetet sy. Was er dänkt, was er gsunne, was er befolen und verbotte het, isch under däm Gsichtspunkt überleit worde. Und so het er ohni sech desse bewußt z’sy, Tag für Tag es Hämpveli vo sym eigete stille Glück furtgnoh und uf das vo syr Frou ta. Und ds Kätheli het’s gnoh und sech nüt 169 anders dänkt derby, isch heiter, glücklech und schön blibe, so daß äs allei je länger descht usschließlecher dem Oberscht sys Glück und sy Troscht, der Oberscht geng meh sy Gfangene worden isch. Di Sorg um ds Käthelis Glück het’s du mit sech bracht, daß sech der Oberscht alles schwärer und komplizierter gmacht het als nötig. Im Grund sy di Beide ja i ihrnen Ansichte gar nid so wyt usenandere gsi. Der ganz Underschid isch dä gsi, daß ds Kätheli vo der Voruussetzung usgangen isch, ds Wohlergah vo der Herrschaft Hünige bedüti ds Glück vo den Undertane, währed der Oberscht ds Proschperiere vo allne, wo syr herrschaftleche Fürsorg avertrouet gsi sy, frü sys Ideal gnoh het.

		Als Witlig het der Oberscht albe befole, so und so wott i und het niemer gfragt, ob’s kommod sygi. Jitz het er sech geng e chly länger bsunne — nume für sech z’überlege, uf weli Manier er sy Wille der Frou am agnähmschte chönnti mache. Und i den allermeischte Fällen isch es de viel ringer gange, als er erwartet het; ja gwöhnlech isch si so gschwind und liecht druuf ygange, daß er sech gseit het: si merkt nid, was drinne steckt, si nimmt’s vo der lätze Syte. Wie hätt’s o anders chönne gah? Welle hei si eigetlech ds Glyche, nume hei si nid di glyche Motiv gha.

		So isch es emel o gange, wo der Oberscht vom Stulle-Hans-Ueli hei cho isch. Er het sech no bsunne bis am Abe, und erscht wo ne d’Abedsunnen uf em Gköchgartebank so rächt heimelig i ds Gsicht zündtet het, isch er usegrückt mit syne Sorge. Es syg doch o nes tuusigs Züüg mit dene Lüte, het er gseit, er syg ne drüber cho, daß si us Schüüchi sech nid zum Schloß welle zueche la, und doch sött me sech ihrne Sorgen und Laschten anäh.

		170 «Das macht nüt», het d’Frou Kätheli gmeint. «Bis du froh, wenn si der nid uf de Füeß umetrappe. Si sölle wäge däm glych nid z’churz cho. Die, wo eim geng uf der Türschwelle sitze, sy sowieso nid di brävschte. I will die scho finde, wo’s nötig hei, daß me zue ne luegt; me gseht de o grad, wie si daheim hushei.»

		Das het dem Oberscht du no yglüüchtet, und er isch erliechteret zu däm übergange, was ihm der Stulle-Hans-Ueli vom Gwildschade brichtet het. Da gumpet di jungi Frou uuf: «Das isch ja herrlech! Mer mache ne Jagd. Famos! Famos! Mer lade nes paar Jeger y, der Brächt und syni Fründe. E großi Jagd und e Reigelbeizi!»

		Der Oberscht lachet stillvergnüegt vor sech abe. Nid daß er aparti Verlange gha hätti nam Brächt und syne Fründe — Aber zletscht und am Änd... warum nid? E chly zgrächtem het me ja doch hinder das Gjeg müesse, und wenn me dermit doch no öpperem het chönne ne Freud mache! — Di Idee isch nen i d’Bei cho, und si sy Arm in Arm düre Garte gspaziert. «Weisch was?» meint der Oberscht, «mer chönnte der Liebegger mache z’cho, der Herr vo Graviseth, dä hätti gwüß e Mordsfreud. Es paar Tagreise schüücht dä nid, wenn’s e flotti Jagd git.»

		«Bravo! — Ja, dä mueß häre, das git e luschtigi Gsellscheft.»

		«Aber weisch, vo Reigelbeizene git’s de hie nüt. Wo nähm me d’Reigle här? Da müeßti me scho i ds Münsigemoos abe. — Aber me chönnti’s sünscht mit nere Vogelbeizi probiere.»

		Der ganz Räschte vom Abe hei si du Plän gschmidet, grächnet wäg em Platz im Schloß und i de Ställe, was me no vo Hünd und Roß sötti ha, was me für Lüt well 171 astelle zum Trybe, wo me Jagdfalke härnähm und wie men am beschte dem Liebegger chönnti Bscheid mache.

		D’Vogelbeizene sy dennzumal eigetlech us der Mode cho z’Bärn, wil di wenigschte Lüt ds Gäld und d’Geduld derzue gha hei. Der Oberscht Wendschatz het im stille dänkt, eigetlech syg es dumm, öppis eso ga az’stelle; aber er het syr Frou di Freud nid welle verderbe, und was ne o no chly derzue agmacht het, isch äbe d’Bewunderung für ds Kätheli gsi; er hätti’s gar z’gärn einisch als Falknerin zu Pfärd gseh.

		So het me sech du uf d’Suechi gmacht na mene Falkner und mene Vogel. Mit Hülf vom Liebegger het men ändlech im Aargäu unde so nes Tier uftribe und ’s mitsamt dem Ma, wo’s dressiert gha het, und allem Gruscht ga Hünige la cho. Halbtagelang het du d’Frou Oberschti dä Vogel i menen ysige Ring müesse dasume pantschen und fuettere, damit er sech a se gwöhni. Di erschte Tag het sech di ganzi Hushaltig nume no um dä Vogel dräit, wo mit syne böse, schlauen Öugli drygluegt het, wie wenn er di ganzi Gsellscheft wetti zum Narre ha. Einisch het der Töldi, wo der Vogel vor Dressur und Hungerkur afange schier lätz worden isch, a syne Finger z’gspüren übercho, für was so nes Tier e chrumme Schnabel het. Na der Dressur uf ds Fuetter, isch du d’Dressur uf d’Hand cho. Me het dem Vogel es Hübli oder, besser gseit, e chlyne Hälm mit mene Fäderestrüüßli über e Chopf gsteckt, und es Schälleli a nes Bei, und du het ne d’Frou Kätheli zerscht z’Fueß, später zu Pfärd, uf em dicke läderige Fuuschthändsche spaziere treit. Luschtig z’luegen isch es de richtig gsi, di schöni Frou uf menen elegante Roß und mit däm ufputzte Falk uf der Hand.





Elftes Kapitel




		Vom Hütligewald gäge Hürnbärg isch e dicke Näbel über ds Ursellemoos gstriche, so daß es ein dunkt het, es welli hütt nid tage. Me het o nid viel Lüt gseh uf em Fäld usse. Numen under em Schärme vo nere Turbehütte het sech öppis grüehrt. Es isch der Schlupf-Sameli gsi mit syr Frou und drüüne Chinder, wo da für ds Schloß Turbe byget hei. Es isch alles under mene silberige, ryfartige Tou gläge, und d’Lüt het’s scho rächt a d’Finger gfrore.

		Dene Chinder vom Schlupf isch es neue hütt nid hert um ds Arbeite gsi, si hei öppis anders im Chopf gha, het me doch gwüßt, daß no dä Vormittag di großi Jagd söll losgah. Der Sameli het mit ne gchähret, wil si geng schreg tischet hei, so daß eis Bygetli nam andere gchieret het und bim lysischte Müpfli zsämetrohlet isch. Es het gar en erwünschti Underbrächung gä, wo uf em Fäldwäg gäge Tägertschi es Froueli mit nere Hutten us em Näbel vürecho isch.

		Samelis Mädi het’s zerscht gseh, ja, möcht schier säge gwitteret. «Hasli-Änni springt o scho», seit es, und sobald daß es ihns mit syr Rääggistimm het mögen errecke, rüeft’s ihm zue: «Wo uus, Änni? — Chumm los!»

		«I bi pressiert», antwortet’s vom Wäg, «i mueß für ds Schloß uf Münsigen aben u mangleti scho ume da z’sy, göb daß es nume möntschemüglech isch.»

		«So, so, muesch du ietz no dert ahe luuffe? Es düecht mi, si sötti Roß u Mannevouch gnue ha im Schloß.»

		«Myn Gott ja», meint ds Hasli-Änni, wo der Allerwältsbot vom Stalde gsi isch, «aber die hei ietz anger 173 Sachen im Gring. Da meint en jiedere, er dörf nid ab em Blatzg. Weder i mueß gwüß springe, süsch git’s de groß Uuge bi der Frou. Die merkt’s geng, we me si a menen Ort versuumt het. Es nimmt mi nume wunger, wie si’s o asteut, aber der Gugger söu’s näh, si wiiß geng aus.»

		«Äbe», seit ds Schlupf-Mädi, «das isch e Regierhung, dänk ietz nume...»

		«Schwyg, Mädi, schwyg!» mahnet der Sami; aber Mädi hätt hütt e böse Tag gha, wenn’s nid hätti chönne der Chratte lääre.

		«Dänk ietz nume», fahrt es furt, «vor dreine Wuche, wo-n-i Chindbettere gsi bi, chunnt die ungereinischt i d’Chuchi...»

		«Aber nid bi euch!»

		«Wou, wou, i bi grad am Füüre gsi — i bi my Tüüri hockabode fascht i ds Äscheloch yhe gheit, wo-n-i die gseh, i cha der’s säge. I ha nume nid der Wyu gha re gueten Abe z’wünsche, so macht si scho (und jitz het ds Mädi probiert, di sonori Stimm vo der Frou Kätheli nachez’mache, der Chopf ufz’ha, wie ne d’Frou Oberschti treit het, und sys verfotzlete Gloschli lüpft’s mit de verchnüderete Turbefinger, für d’Frou Wendschatz nachez’mache): ‹So — so, Mädeli, bisch du scho wieder uuf? Du söttisch di no chly still ha! Das isch nid guet, so gleitig wieder dasumez’springe› — I ha re du richtig gsiit, öb üseriin derwyu hiig, z’lige. Aber was wiiß doch so ne Pfau vo Wärche!»

		«Was het si de weue?»

		«Los ietz nume: Si het mer du zuegredt. Nu, ’s isch mügli, si het’s nid so bös gmiint, si het mer neuis gä da — so Ruschtig — u gsiit, i söu es Ching düre schicke, für ga Fleischsuppe z’riichen i der Schloßchuchi. Aber 174 was chunnt du no, göb daß si wieder furt isch! Unger em Dachtrouf usse macht si du no zue mer u zänglet mi a: ‹Aber ietz, Mädeli, sötti’s de ds Letschte sy; we me so grüüsli gnue tue mueß...› — Ja, gwüß wäger. Was giit das seje-n-a? — Settig Lüt hi guet bäägge — Die gahn i emu de gwüß nid go ge frage!»

		Das und no mängs anders het ds Schlupf-Mädi zum Beschte gä, und o ds pressierte Hasli-Änni het allerlei gwüßt. Es het, ohni d’Schlänggen abz’streife, sy Hutten uf ne Zuunstäcken abgstellt und sech mit tiefinnerschtem Behage där Dampete higä. Der Sameli hingäge het gwärchet und gschwige. Zwar het er grad no zur Stund nid begriffe, wo ds Vatters Gäld hicho isch, aber der Oberscht het er gförchtet, verehrt und eigetlech gärn gha, ungfähr wie-n-er der lieb Gott hätti sölle gärn ha. Sobald daß ds Hasli-Änni wyters gsi isch, seit er zu syr Frou: «Du bisch es rächts donners Babi, du, du wirsch no weue, bis daß im Schloß usgchramet isch, wie du der Frou ds bös Muu ahäichsch! Si het der ja nüt z’liid ta! — U de dernah, wie gschwing chönnt’s de fähle? Si bruucht ja numen iis druber z’gheie, daß mer Gäud vom Oberscht hii!» Natürlech isch ds Mädi kei Bscheid schuldig blibe, und ob ihrem Gchähr hei si sech gar nid g’achtet, daß der Näbel dünner und dünner, d’Tagheiteri wärmer worden isch, bis daß undereinisch der Tou häll ufglitzeret und der heiterblau Himmel über de rötleche Waldbörder glüüchtet het. Da isch es aber uus gsi mit der Arbeit. — «E lue; Muetter, lue dert!» hei d’Chinder grüeft und sy ds Bord uuf gsprunge, für’s besser chönne z’gseh.

		E prächtigi Cavalcaden isch vo de Schloßställe här cho und i wytem Bogen um d’Mühli ume gritte, voruus 175 e bhäbige Herr uf nere bruune Stuete — ’s isch der Liebegger gsi — hinder ihm isch näbe mene jüngere Herr d’Frou Kätheli cho, und uf ihrer rächte Hand het der Beizivogel gfäcklet. Und i unglychligen Abstände het me der Oberscht uf sym schwäre Falbtschägg und no anderi Herre gseh cho. Eine vo de schönschten isch dä vom Schloß z’Dießbach gsi. Schier fyrlech sy si bald hinder em Kompläx vo de Schloßgeböude verschwunde, und me het nüt meh gseh glitzeren als der Spitz vom Turm, wo sys Fähnli höch über di bruune Boumchrone gschwänkt het. D’Hünd sy offebar ygsperrt blibe, me het se ghöre hüülen und bälle wie ds Hürschtegjeg. —

		Der Sameli het syni Chinder la loufe. «Miera jag si!» het er gseit und syni Turbe wyter byget.

		D’Chinder sy gäge ds Hünige-Dorf zue gsprungen und bald mit nere Kuppelen anderen uf Schwande zue pfoslet. Am Bärghang zringsetum hei d’Lüt sech uf ihri Chärscht gstemmt und uf ds wyte Fäld hinder em Schloß abegluegt. Roß und Chüe het me la verschnuufe, Pflüeg und Egge la stah und der Beizivogel uf der Hand vo der Frou Oberschti mit gwunderige Blicke verfolget.

		Jitz hei si still. Der Liebegger chehrt um und schynt mit den andere z’rede. Er geschtikuliert öppis. D’Frou Oberschti lat der Zoum fallen und niffelet öppis am Vogel. Si streckt d’Hand uuf. Der Vogel fäcklet es paarmal druffe, und plötzlech schwäbt er glatt und sicher i der Luft. Höcher und höcher flügt er. Ryter und Zueschouer hei d’Händ über den Ougen und dräje d’Chöpf unwillkürlech, mit de Bogechehre vom Vogel, wo z’momäntewys nume no wie nes Pünktli schynt. Mit jedem Flugbogen isch d’Spannung gwachse — da — der Vogel schynt e Momänt schier fixiert i der Luft obe — 176 sssst — schießt er bolzgrad abe — wyt ussert der Guetsgränze, uf ds freie Fäld. Me gseht öppis usenandere flattere. Da schwänkt der Rytertrupp ab, und im wachsende Galopp flüge si über ds Fäld, dasmal der Oberscht vora, der Liebegger wyt hindedry. Dert, wo der Vogel nidergangen isch, chöme si wieder a nes Trüppeli. Me het nid möge gseh, was er erjagt het. Das isch du später uscho, und wenn me scho dennzumale nes Tierli meh oder minder nid zellt het, so isch es doch du wie nes Louffüür vo Hof zu Hof gange: e Tube hei si erjagt — di ganzi donners Schwadron. Und jede Buur, wo jitz no oder einisch Tube gha het, isch überzüügt gsi: das isch myni.

		Me cha sech dänke, daß der Oberscht nume mit halbem Härz bi däm Jagdvergnüege gsi isch. Wo si usgritte sy vom Schloß, i dä herrlech Herbschtmorgen use, alli so luschtig und heiter, jedes Glid vo der Gsellscheft es Schoustück, da het er o Freud gha dranne. Sys Soldatehärz het höcher gschlage. Aber scho der erscht Mißerfolg het nen im stille g’ergeret. Gseit het er zwar nüt. Wär hätti’s begriffe, wenn er gseit hätti, er well de Bure nid es Ergernis gä? Ob’s e Tuben oder en Igel oder e Schärmuus breicht het, isch ja ganz glych gsi. Di ganzi Jagd het doch nüt anders sölle sy als es Ryterspil.

		Item, me het der Falk wieder under sy Hälm ta und isch über d’Stuffelfälder wyters gritte. Bald sy si um e Waldegge bim Stutz verschwunde, und d’Lüt uf de Fälder hei wyter garbeitet und sech ihri Sach derby dänkt.

		Es isch gäge Mittag gange, d’Lüt sy hei, und so het sech niemer gachtet, öb d’Jeger umechöme. Hinder der Mühli isch dem Töldi sys grüenglänzigen Äntepaar, so glücksälig wie Philemon und Baucis, es Chehrli ga machen und het sech mit breitem Schnabel Jugederinnrungen 177 erzellt. Da suuset öppis us der Luft — e Schatte — und di gueti alti Änte ligt mit verrissenem Hals im Gras. Der Änterich isch bsinnungslos dervo gflatteret; er het zum Glück nid gseh, wie der Falk sy Läbesgfährti tryschaagget het, und wo-n-es bald druuf wie nes Ärdbäbe mit Donneren und Rumple derhärchunnt und Roß um Roß über d’Chise satzet und Mutten i d’Luft sprängt, het er zvollem gmeint, d’Wält gheji um. — Es isch aber nüt «gheit» als eine vo dene junge Herre vo Bärn — i d’Chise nämlech.

		Der Töldi het sech über e Mißgriff vom Beizivogel la tröschte. Der Änterich Philemon hingäge het na nes paar Tagen us Gram o ds Zytleche gsägnet.

		Ds Schloß het us allne Fänschter vo Bratis gschmöckt, wo di Ryter i Hof zrügg cho sy. Und bald het me bi luschtigem Bächerklang d’Abetüür vo däm Vormittag erchüschtet. Der Liebegger het ds Füllhorn vo syne Jegergüntli usgschüttet, und ’s isch so heiter zuegange, daß sogar der Oberscht vo ganzem Härze mitglachet het. Nütdeschtminder het er d’Ougen offe gha, und ’s isch ihm nid etgange, daß di jüngere vo syne Gescht es bsunders Gfalle gfunde hei am Mühlikäthi. Zwar, so lang si under den Ouge vo der Frou Kätheli gsi sy, het keine dörfe ne Mux mache. Aber der Oberscht het viel z’guet gwüßt, wie liechtläbig ds sältmal ds junge Mannevolk gsi isch und wettig große Spilruum der Übermuet gha het. Das fählti sech grad no, het er sech gseit, daß si mer jitz da o no gienge ga dummi Streiche spile! Er het sech vorgnoh, ne nam Ässe ganz ghörig z’säge, was er de vo nen erwarti.

		Er het vorgha, am Namittag mit dene Herre gäge Hütligen ufe z’spaziere, für di eigetlechi Jagd, wo zmorndrisch 178 het söllen afa, mit ne z’berate. Ds Ässen und der Wy hei aber ihri Würkung bereits ta gha. Si sy alli fuul gsi, und keim het’s pressiert, mit dem Oberscht über Land z’gah. Was er doch o well dert obe, di paar Hase wärdi me de zmorndrisch öppe scho finde, het’s gheiße. Di Fulänzerei isch aber dem Oberscht e Greuel gsi, und er het o nid welle, daß syni junge Gescht halbi Tage lang dasume lige wie d’Hünd a der Sunne. Er het se haranguiert, bis er se dusse gha het. Aber wie si vor d’Allee use chöme, gseht der Oberscht sy Fründ, der Pfarrer vo Dießbach, ahnungslos vo Frymettigen abe cho. No het sech keine vo dene junge Herre g’achtet gha — der Liebegger het sys Namittagsschläfli gmacht, der Dießbacher isch scho heigritte gsi — da fragt sech der Oberscht, was er jitze söll. Der Pfarrer uf syr Syte het richtig bald gseh, daß er hütt lätz trohli und sech vorgnoh, er well nüt derglyche tue, eifach grüeßen und vorby gah. Aber der Oberscht het ne nid vorby gla, er het di junge Lüt gäge Hütlige voruusgschickt und dem Pfarrer am Änd vo der Allee gwartet, und wo dä sech verschnäpft het, daß er eigetlech i ds Schloß welle heig, het er nid lugg gla, bis er ne het überredt gha, ynez’cho. Juschtemänt wäg em Liebegger, mit däm men o no nes vernünftigs Wort chönnti rede.

		Bis zum Erwache vom Herr vo Graviseth het’s grad no ne Partie Schach möge gä. Aber der Oberscht isch wieder einisch nid rächt derby gsi, so daß sech der Pfarrer im stille g’ergeret und jitz synersyts o dänkt het: «I gseh scho, es isch nümme ds Glyche wie albez; am Änd bin ig ihm vürig.» Eigetlech isch der Pfarrer sälber e chly d’Schuld gsi a der Geischtesabwäseheit vo sym Fründ, het er ihm doch gseit — grad wo-n-er cho isch — es sygi 179 di allerhöchschti Zyt, daß si chöme cho jage. Zwüsche Schlupf und Garnbuuchi schießen eim d’Hase nume so zwüsche de Beine düre, uf de Pflanzblätze gäb’s scho lang nüt meh als Storzen, und d’Bure mache d’Fuuscht im Sack. Daß es Hüser gäbi am Stalden und der Chise nah, i dene me nid numen alli Schuld uf d’Frou Oberschti schiebi, sondere grediuse säg, si heig der Hüniger verhäxet, het der Pfarrer frylech für sich bhalte. ’s isch o gar nid nötig gsi, das z’säge. Der Oberscht het’s de Lüte scho längschtes ab den aberglöubische Gsichter gläse.

		Item, si hei langsam und ungschickt wytergspilt, und jede Spiler het dernäbe sy Sach dänkt. Es isch ja villicht hütt en Usnahmstag gsi, aber es isch würklech nümme gsi wie albez. Scho isch im Schloß und drum ume nümme di Grabesstilli gsi, wie se d’Schachspiler ja gärn hei. Und es wär ja da no einisch nüt z’säge. Fridleche Lärme geit no. Aber albeneinisch sy de o no anderi Tön lut worde, so emel o zmitts i der urüejige Partie. Vo der Äßstube här het me ne Chlapf und es Chlingele ghört, giechtigluti Frouestimme, ds Göiße vo mene Hund, es Türeschletze. Und grad druuf het der Pfarrer zum erschtemal d’Stimm vo der Frou Oberschti im Gang usse ghört. «En Orgele tönt anders», het er dänkt, «aber im Verdruß git’s sälte süeßi Musik.» — Du — es Ruusche vor der Saaltüre, und plötzlich steit d’Frou Kätheli da, am Schachtisch — e zürnendi Göttin mit nere bittere Chlag uf de Läfzge. — Aber si schwygt. Der Pfarrer merkt: oha, i bi nid kommod. Ihm isch es weniger liecht gange, dä Gedanke z’verstecke als der Frou Oberschti ds plötzleche Verworgge vo ihrem Verdruß. Me het no ne leidlech artigi Begrüeßung zsämeplätzet, so daß der Pfarrer sech het müesse säge, er begryfi der Oberscht. So schön het er sech d’Frou Kätheli 180 nid vorgstellt gha und nametlich nid so gwinnend vornähm im Wäse.

		«Was het’s gä?» fragt jitz der Oberscht, wo doch gärn en Erklärung vo der gwitterhaften Underbrächung gha hätti.

		«I will der’s de hinecht säge», seit d’Frou Kätheli und verschwindet, für em Herr vo Graviseth Platz z’mache, wo jitz under der Türen erschinen isch. Es isch nid lang gange, so sy di drei Herre zmitts i der Politik inne gsi und hei zu allsytiger Freud etdeckt, daß si sech verwändt guet verstande. Hätti me se chönne binenandere la, es wär gwüß dem ganze Land zguet cho. Aber ds Unglück het’s welle, daß settigi Lüt sech geng nume näbenusse troffe hei. Und allimal, wenn ihri Alöuf gäge Rat zue sech hei welle Bahn bräche, so het me se vo dert här als en unerbätteni Ymischung epfunde. O di großi Politik isch gstreift worde, und der Oberscht isch mit dem Liebegger ganz eis gsi, daß es über churz oder lang mit den Innerschwyzer wärdi müesse zu nere bösen Abrächnung cho. Z’Bärn het — und es isch wohlöppe ds Beschte gsi, was di Jahr bracht hei — ds Mißtroue gäge Frankrych mit jedem Tag e chly zuegnoh. Di Franzosefründleche hei sech je länger, descht meh müesse still ha. Descht meh aber het’s verdrosse, daß di katholischen Innerschwyzer, bsunders d’Luzärner, Frankrych zuegheltet hei.

		Über dene Gsprächen isch es Abe worde. Der Pfarrer isch hei, und zu syr Freud het ne der Herr vo Graviseth begleitet bis uf ds grüene Bödeli vo der Garnbuuchi, wo me so schön gäge ds Stockhorn übere gseht. Underwägs het der Pfarrer dem Liebegger sy Chummer wäg em Yfluß vo der Frou Kätheli avertrouet und gmeint, me sötti dem Oberscht e chly der Star stäche.

		181 «Um ds Himmelswille, Herr Pfarrer», seit der Liebegger und blybt e Momänt stah, «Heit d’Nase dänne! Lueget, di Frou mueß ustobet ha, und cha si’s nid hie, mit ihrem Ma zsäme, so stillet si ihre Läbesdurscht uf anderi Manier. Löit se mache, löit se mache!»

		«Wenns nume d’Lüt besser verstüende», seit der Pfarrer, «aber Dir gloubet nid, was di Frou schadet!»

		«Das geit d’Lüt nüt a, Herr Pfarrer. I sägen Ech, di Frou isch grad exakt, was der Oberscht het müesse ha und welle ha. Si isch vo gueter und gsunder Rasse — i kenne se vo Länzburg nache — aber si isch jung. Löit se nume chly jeuken und houdere. Das chunnt de alles ume guet, viel besser, als wenn der Oberscht so ne Ziehfäcken ergatteret hätti. Aber no einisch, Herr Pfarrer, heit d’Nase dänne!»

		Mit däm hei si sech trennt. Der Pfarrer het uf em Heiwäg dänkt: «Da hei mer’s wieder. Üsereine sötti gäng d’Nase dänne ha, göb wie me gseht, daß es lätz chunnt, und dernah sött me de doch ga der Gschirrhefter mache.» Der Liebegger het still vor sech ane glachet und dänkt, es syg doch o guet, daß eine sy Frou sälber dörf usläse. Emel der Oberscht heig’s nid schlächt breicht. Er sygi ja ganz en andere Ma worde.

		I där Stimmung isch es ihm du descht meh ufgfalle, wo-n-er bim Zrüggcho i ds Schloß merkt, daß nid guet Wätter isch. D’Frou Kätheli isch wie ne Surrfliegen im Huus umegschossen und het d’Dienschte gkuranzet, währed der Oberscht — wyt vom Gschütz — dem Bach nah gloffen isch und de Fische zuegluegt het. Erschrocken isch der Liebegger nid öppe. Im Gägeteil, er het sy stilli Freud gha a där Dubleten und isch mit dem Troscht, d’Liebi well bekanntlech zangget ha, de junge Herren 182 etgäge, wo mit übermüetig lutem Gred vom Stalde här heicho sy.

		Es isch scho wahr, gfährlech isch es mit dem Huschrieg nid gsi; aber der Oberscht het sech us luter Liebi meh druus gmacht als nötig gsi wär. Losgangen isch es über ds Oberschts Hund, dem «Tiger», wo äbe scho lang nienemeh hätti sölle sy. Früecher isch er Tag und Nacht nid vom Oberscht gwiche. Me het gar nüt anders gwüßt, als daß, wo der Herr isch, der Hund o umewäg syg. Vo der neuen Ornig het du natürlech niemer weniger begriffen als dä arm Hund. Het me ne vom herrschaftleche Schlafgmach usbschlosse, so het er i syr Treui solang a der Türe gchrauet, bis er mit handgryflechen Instruktione belehrt worden isch, me heigi hie kei Wächter nötig. Und wie’s de ne wohl dressierte Hund het: d’Ahänglechkeit isch ihm nid usez’chlopfe. So isch er du bald überall im Wäg gsi, im Schloß, wil er wüeschti Tälpli a Bode gmacht und ordinäri Düft verbreitet het, im Garte, wil me syni Spuren i de früsch agsäite Groups und Gazons gfunde het. Wo du di Jagdgsellscheft vo Bärn agrückt isch, het der «Tiger» o nid begriffe, was di Invasion söll und het halt i guete Treuen eine vo dene mitbrachte frömde Schnuflihünd erhudlet. Und so isch bald alli Tag öppis Chrumms gscheh. D’Frou Kätheli, wo ohni Hustier ufgwachsen isch, het sech häb-chläb Schwygen uferleit, wil si gmerkt het, wie der Oberscht a däm Hund hanget. Är, der Oberscht, het dänkt, d’Frou wärdi sech de scho dra gwahnen und het dem Schade mit der Pöitsche gwehrt, so guet’s gangen isch. Aber hütt het halt niemer Zyt gha, dem «Tiger» zwehre, wo di guete Bratisdüft ne wieder und wieder i ds Schloß glökt hei. Und so het halt ds Unglück müesse cho. Bim Wägruume vom Gschirr het der 183 «Tiger» mit sym länge Stil e wunderbari venezianische Glascoupen us em Mailänderfäldzug vo mene Trog abegwüscht. I d’Verantwortung für das Unglück hei sech du der «Tiger» und ds Mühlikäthi dörfe teile. Der größer Teil isch uf ds Käthi cho. Da Totsch, het’s g’heiße, hätti der Verstand o für e Hund sölle ha, es heig ja gwüßt, daß er nid im Schloß söll sy, und so wyters.

		Hätti d’Frou Kätheli jitz dem Oberscht offeni Vorwürf gmacht und begährt, daß er sy Hund us der Wält schaffi, so hätt er sech ganz sicher für sy vierbeinigen alte Fründ gwehrt, villicht probiert, dem Handel e lächerleche Dräj z’gä und öppe gseit, me merki halt doch, daß es z’Hünige nümme sygi wie albez. Aber ihm isch äbe grad das zu mene Punkt worde gsi, uf däm er scho gar kei Gspaß meh verstande het. Es het nid dörfen und nid sölle wahr sy, o nid im Chlynschte, daß der alt heimelig und fründlech Ton irgedwie mit dem Wohlsy vom Kätheli nid gygi. So isch dem Oberscht kei Wahl blibe; der treuischt Fründ us syr Witlig-Zyt het uf en Altar vom eheliche Glück müessen, und zwar ohni daß es Wort drüber verlore gangi, ohni daß o nume nes Oug drüber aloufi. Es het’s womüglich gar niemer sölle merke, daß dä Hund verschwunde syg. O ihm, dem Oberscht, het niemer öppis söllen amerke.

		Im Ougeblick, wo di andere zum z’nachtässe zuechegsässe sy, het der Oberscht gseit, er chöm grad ume, isch zur Türen uus, het der «Tiger» am stachlige Halsband gnoh und hinder de Ställ dem Chriseggle-Chrigel zur Exekution übergä. Es het natürlech dem Oberscht fascht ds Härz abdräit, wo der Hund ahnungslos um di beide Mannen umegfislet isch, sy längi roti Zunge het la usehangen und mit glänzigen Ougen a nen ufegluegt het. Er 184 het probiert, über sy Sentimentalität z’lache. Und würklech, wo-n-er i ds Huus zrügggangen isch und dem Tier het der Rügge gchehrt gha, isch öppis vo däm wohltuende Gfüehl über ihn cho, wo ein alben achunnt, wenn me nes Opfer über sech bracht het. Und wo-n-er am Tisch syr übel gluunete Frou eso höflech, heiter und sieghaft begägnet isch, het sech der Liebegger gseit, er syg doch e facile Bursch, dä Wendschatz.





Zwölftes Kapitel




		Di nächschte Tage sy wieder nüt als Luscht und Sunneschyn gsi. Di ganzi Mannschaft isch gäge d’Hasen i ds Fäld zoge, über Hütlige, gäge ds Glasholz, bis zum Ringgis, bald im Revier vo Hünige, bald i däm vo Dießbach, und je na der Gäged, wo gjagt worden isch, het men im Schloß z’Dießbach, z’Hünigen oder o uf sunniger Bärghöchi im Freie g’ässe. Luschtigi Fanfare hei vo Bärg zu Bärg tönt, und wäri der Maler umewäg gsi, er hätti nid gwüßt, wo afa, wo ufhöre. Wenn albe d’Frou Kätheli als Diana mit dem Troß uf irged mene luschtige Bödeli zwüsche rotlüüchtende Waldsöumen agrichtet het und de di Herre cho sy mit lüüchtenden Ouge, voll Ungeduld, sech gägesytig chönnen ufz’zieh, di tschäggete Hünd mit de länge, vo de Dörn verchritzete Lampiohre sy der Bärg uuf cho z’lällen und d’Jagdchnächte ganzi Stange voll Gwild zuechetreit hei, das isch es famoses Luege gsi und no luschtiger, ’s sälber mitz’mache. Tief unden isch d’Chisen i hundert Chrümmunge dür ds Tal ab grunne, zwüsche weich gründete Huble düre, wo feißi Chüe mit heimelige Treichlen am Hals ds bescht Gras usgläse hei. Vor de schwarzbruune Burehüser mit vermieschete Decher het ds glüejig rote Loub vo silberstämmige Chirsböum glüüchtet. Us em Gnischt vo hableche Burehüser und wüelige Hoschtete het sech der spitzig Chilchsturm vo Dießbach ufgreckt, und dert äne, wyt hinder der Aare, isch im blaue Dusem ds trotzige Stockhorn ghocket, wie ne versteinerete Hirt. Das sy herrlechi Tage gsi, Tagen oder emel vieli Stunde voll säligem Vergässen und harmlosem 186 Liechtsinn. Frylech, mit dem Herbscht fahrt d’Wehmuet dür ds Land, aber gsundi jungi Lüt hei keini Ohre für se.

		Ei Abe, wo d’Jeger hei cho sy, isch ne d’Frou Kätheli dür ds Hünigerdorf uuf etgägecho. Der Oberscht isch bi den erschte Hüser zrüggblibe gsi und het, währed der fröhlech Schwarm vo de Jeger sy vielbewundereti Gaschtgäberin mit schöne Komplimänt umgä het, mit mene Burefroueli öppis verhandlet. D’Frou Kätheli het d’Jeger hei gschickt und isch langsam wyters gange, für ihre Ma ga z’grüeße, wo i däm Ougeblick dem Burefroueli öppis i d’Hand drückt — nid juscht mit dem allerifründlechschte Gsicht. Mit mene Gmisch vo verworggetem Erger und ufstrahlender Liebi uf sym Gsicht het er i zärtlechem Etzücke der Arm um sys Kätheli gleit und isch so mit ihm der Wäg ab gange. Aber erscht uf em freie Fäld zwüsch em Dorf und de Schloßgeböud antwortet er uf syni fragende Blicken, und zwar mit lächerigem Rure: «Di donners Tube! — Jitz han i se scho zum drittemal zahlt. — Aber was wott me, es cha e jede säge, es syg syni gsi. Widerrede git böses Bluet, und wäge dene paar Batze man i nid es Gschähr ha, wenn i scho däwäg der Löl im Spil bi.» Di schier verschmitzt heitere Blicke, mit dene d’Frou Kätheli di Schmähleten ufgnoh het, gäbe dem Oberscht Grund, wyter z’frage: «Hesch du se-n-öppen o scho zahlt?»

		Da lähnt sech d’Frou Kätheli ganz fescht a ihre Ma, leit ihm ob allem Wytergah ihre vo der Abedsunnen aglüüchtete Chopf uf d’Achsle, luegt ne mit schelmehafte Blicken us ihrne große herrlechen Ougen a, ohni öppis z’säge. Nume di wyße lachende Zähnd het si-n-ihm zeigt, währed si-n-ihm di liecht gschlosseni Fuuscht vor d’Ouge 187 het. «Lue!» seit si numen und streckt e Momänt alli füf Finger uuf, und du macht si ds Glyche no einisch, und zletscht streckt si nume no der Duumen i d’Luft.

		Da blybt der Oberscht stah und seit mit nid gar ärnscht gmeinte Runzelen uf syr schön gwölbte Stirne: «Du wirsch mi doch nid welle mache z’gloube, du heigisch di Tuben endlefmal zahlt?»

		Statt mit nere Verteidigungsred z’antworte, leit ihm d’Frou Kätheli d’Hand uf ds Muul und lachet no meh.

		«Nei — nei, also das wott i de hingäge nid, weisch!» meint er. Aber öb drümal oder endlefmal, was het das gha z’säge? Und im Grund isch es ihm doch lieber gsi, sy Frou sygi z’guet gäge d’Lüt als z’hert und z’rabouzig. Si hei der letscht Bitz vom Wäg abgschnitten und sy über d’Matte zu mene Brüggli, wo vom Fäld i Garte gfüehrt het. Dert seit er: «Dy Beizivogel macht mi no zum Gspött. Da mueß e Bueß sy, weisch! Di vierzäche Tube choschte de vierzäche vo de beschte Müntschi.»

		«Also hättisch nüt derwider, wenn i no meh Tube zahlti?»

		Jitz lat der Oberscht sy Frou la fahre. — Si sy under de Fänschter vom Schloß gsi. Er seit nume no mit ufgstrecktem Finger: «Nimm di wohl in acht!»

		I däm Ougeblick gseht d’Frou Kätheli im trochene Härd vo mene Rosegroup alti verherteti Spure vom «Tiger». «A propos», seit si mit triumphierendem Schelmegsicht, «wo isch eigetlech der ‹Tiger› hicho?»

		Jitz isch e Schatten über ds Oberschts Stirne gfloge. Er het welle derglyche tue, er heig nid glost; aber mit feschtem Griff het d’Frou Kätheli ne bim Arm gnoh: «Wo isch er hicho? Du seisch mer’s?» — «Wär?» — «Der Hund, der ‹Tiger›.»

		188 «Aha», seit der Oberscht, «dä schlat jedefalls jitz keis Gschirr meh abe.»

		«Hesch ne töt?»

		«I ha ne nid töt.»

		«Aber du hesch ne gä z’töde? — O, weisch hingäge — das isch jitz stark!»

		«Ja, hätt i de nid sölle?»

		Statt en Antwort z’gä, fat d’Frou Kätheli afa dublen und macht es Möuggerli.

		Jitz nimmt er se bim Arm und seit: «Allons! Anstatt jitz zfride z’sy, daß i dem Übel es Änd gmacht ha... was hätt i de sölle?»

		«Du weisch wohl, daß i’s nid so gmeint ha.»

		Me isch underdesse zum Huus cho, het offeni Türe näbe sech gha und Lüt i de Gäng. Da isch natürlech der Diskurs abbroche worde.

		Würklech, d’Frou Kätheli het nid dänkt gha, daß der Oberscht ihri Chlag so ärnscht nähmi und der Hund ohni wyters us der Wält schaffi. Si het wohl gwüßt, daß ihre Ma a däm Hund hanget und nie i ihrem Läbe — so het si emel jitz welle ha — hätt si’s über sech bracht, ihm es settigs Opfer zuez’muete. Daß der Oberscht ’s eso gnau nähmi, daß es ihre nid emal sötti erloubt sy, öppen e chly ufz’begähren und z’töubbele, ohni daß grad bitteren Ärnscht druus wärdi, das het se zgrächtem höhn gmacht, und si het i der Schlafstube mit dem Fueß ufgstampfet und gseit «Nei gwüß!»

		Mit überlägener Mienen isch der Herr Gemahl nächer cho und het syr zürnende Frou d’Hand under ds Chini gha, wie me’s öppen a mene Chind macht, wenn’s dublet. Aber wolle! Wie ne Blitz isch der Frou Kätheli ihri närvigi Hand zur Parade da gsi, und der Oberscht het 189 sech nid bsunne, daß er je sit syne Buebejahre so eis uf d’Finger erwütscht hätti. Das het ne gmacht z’lache und no meh d’Frou Kätheli, wo jitz uf ihrer Syte dröit het: «Wart nume!»

		Und im Ougeblick, wo si das gseit het, isch ere der Plan vo ihrem Gägezug scho ganz klar vor Ouge gsi. Ihre Luun het sech drüber bald ufgheiteret, und i der beschte Stimmung isch si zum Nachtässe cho.

		Es isch a den Abede scho chuel worde, so daß me gwöhnlech nam Ässen im Saal bliben isch und sech dert um ds Kaminfüür ume gsädlet het, so emel o hinecht. D’Frou Kätheli isch cho und gangen und het zwüschen yne mit de Dienschte z’tüe gha. Da profitiert ds Mühlikäthi vo menen Ougeblick, wo-n-es d’Frou alleini erwütscht, und seit schüüch und verläge: «I hätti d’Frou Oberschti möge frage, öb i nid zur Muetter übere dörft ga schlafe.»

		«Warum? Isch si chrank?»

		«Nei.»

		«La gschoue, lue mi a! Was isch los? Warum wottsch nid i dyr Chammere blybe?»

		«Der Vatter und d’Muetter hei’s halt nid gärn.»

		«Warum?»

		«Nüt für unguet, Frou Oberschti, nume solang di junge Herre vo Bärn da sy.»

		«Was?»

		«Der Vatter het halt geng eso Chummer; es isch ja gwüß gwüß nüt Uguets gange, aber der Vatter wott’s halt nid ha.»

		«I will de mit dem Herr Oberscht reden und mit dem Vatter o. Hinecht blybsch jitz emel no da.»

		Dermit isch für hinecht dä Handel erlediget gsi. Aber 190 zmorndrisch het der Oberscht mit dem Müller gredt und derby gmerkt, daß es houptsächlech gäge Brächt isch gmünzt gsi; nume het me nid usebracht, warum eigetlech. Der Oberscht het dem Brächt di übermüetigschte Streiche zuetrouet und het ne z’Red gstellt, aber numen uverschante, uswychende Bscheid übercho. Und wo du d’Frou Kätheli ihrem Vetter o no ne ghörigi Lätzge gmacht het, isch du ganz hübscheli der Verleider under d’Jagdgsellscheft gschliche. Der Brächt het gmugglet, er gangi ume hei, wenn er da nid rächt syg, und wil niemer hert hinderha het, isch d’Heireis verabredet worde.

		Der Liebegger het ohni das zmorndrisch welle verreise. Aber der Oberscht het sech widersetzt. Und wil du am andere Morge bsunderbar schöns Wätter und di ganzi Gsellscheft i ds Schloß Dießbach zur Jagd isch yglade gsi, isch me du no binenandere blibe. Uf e Wunsch vom Dießbacher het me der Beizivogel mitgnoh, und im Hiryte het der Oberscht zu syr Frou gseit: «Hütt cha de der Dießbacher d’Tube zahle!» Si hei glachet und sech gägesytig ufzoge. Aber d’Frou Kätheli het gluegt ds Gspräch abzlänke. Si het gwüßt, daß dem Oberscht di Vogelbeizene ne Dorn im Oug gsi sy, und är het sech ybildet, sy Frou hangi grüüslech dranne. Nu, es isch a beidem öppis gsi. Und drum het d’Frou Kätheli bschlosse gha, si well dem «Tiger» ihre Vogel nacheschicke. Zwar für ne z’töden isch er doch z’chöschtlech gsi; aber er het hisölle, wo-n-er härcho isch, und so het si heimlech mit dem Liebegger verabredet, er söll ne mit hei näh, was du zmorndrisch o gscheh isch.

		«Wo isch der Vogel?» fragt du der Oberscht na der Abreis vo sym Fründ. «Het nen öpper usegla?»

		«Er isch dem ‹Tiger› nachegfloge», antwortet mit 191 strahlendem Triumph d’Frou Kätheli. Der Oberscht het der Chopf gschüttlet, verläge glachet und ere zletscht d’Hand dargstreckt: «So sy mer quitt.» Aber im Grund het er’s nid gärn gha, daß ds Kätheli so mit ihm grächnet und nid ihn ganz eifach het welle la der größer sy.

		Item, am glychen Abe sy du di Bärner Herren o verreiset mit ihrne Roß und Hünd und allerlei Jagdtrophäe, houptsächlech aber mit mene Schatz vo luschtigen Erinnerungen a di schöni Hüniger Jagdzyt. —

		Im Schloß het’s gstillet, und me isch wieder zur Bsinnung und zu synen alte Gwohnheite zrüggcho. Dem herrschaftleche Paar het’s ender gwohlet, daß der Vetter Brächt gäge Bärn zue isch; me het di ganzi Zyt müessen Angscht ha, er tüej eim i sym wilden Übermuet öppis Dumms areise. Me het no geng nid gwüßt, warum eigetlech der Müller sy Tochter nümmen im Schloß het welle ha.

		Wo zmorndrisch der Oberscht mit syr chlyne Familie bim Dejeuniere sitzt — es isch e chalte Näbelräge nidergange, so daß me kei Grund gha het, z’pressiere — chunnt der Jakob cho brichte, dem Herr Brächt sys Roß sygi dä Morge, wo’s no stockfyschter gsi syg, mit läärem Sattel vor em Stall aglanget, eine vo de Mühlichnächte heig’s scho lang ghört dasume hüschtere, aber er heig nid gwüßt, was es syg und heig sech nid trouet, ga z’luege.

		Der Oberscht und sy Frou hei sech mit großen Ougen agluegt. «Um ds Himmels wille!» seit d’Frou Kätheli, «Het’s ächt es Unglück gä?» Der Oberscht isch scho zur Tür use gsi. Er het se-n-offe gla, wie wenn er erwarteti, daß d’Frou ihm nachechöm. Im Hof unde het men ihm der verrisse Zoum zeigt; ds Roß hingäge het gar kei Schade gha. Es paar Minute nachhär sy der Oberscht 192 und der Chrigel im Sattel gsässen und uf verschidene Wäge gäge Bärn zue gritte. Dem Oberscht isch ufgfalle, daß amenen Ort zwüschem Stalden und der Lymgrueben e Zuun früsch broche gsi isch; aber Spure het men i däm mutz gweidete nasse Gras nid chönnen erchenne.

		Der Näbel isch truurig über e Bärg ab ghanget und zwüsche de Tannespitzen umegstriche. Me het niene nüt Läbigs gseh, und dem Oberscht isch es vorcho, wie wenn sech alles versteckt hätti, für nid müessen Uskunft z’gä. Di nasse mieschige Stroudecher hei usgseh, wie wenn sie hütt tiefer über d’Fänschter vo de Burehüser abezoge wäre, daß emel ja niemer chönnt yneluege. Gäge Mittag sy di beide Ryter z’Bärn wieder zsämecho, ohni öppis etdeckt z’ha. Der Oberscht isch uf der Stell de Kamerade vom Brächt nachegange. Der erscht, wo-n-er gsuecht het, isch scho wieder über Land gsi, der zwöit isch no nid uuf gsi. Underdessen isch er zum dritte, und dä het nüt gwüßt z’säge, wil er den andere voruusgritten und z’Worb bi mene Vetter ygchehrt isch. So sy si zsäme wieder zum zwöite gange. Dä isch du ändlech vüre gschnaagget gsi, het aber o nid viel gwüßt z’säge. Dä, wo hütt scho wieder furt syg — er syg i ds Fryburgbiet zu mene Fründ ga jage — wüßti am beschte Bscheid, er syg mit dem Brächt hindenache gritten und heigi neue gseit, der Brächt sygi ob Münsige wieder umgchehrt oder sünsch zrüggblibe, er heig wahrschynlech z’Hünigen öppis vergässe.

		Jitz het aber dem Oberscht sy Geduldsfade la gah. Mit scharfem Hieb isch sy Rytpöitschen uf e nächschte Tisch gfahre, und zündtigrot vor Töubi donneret er syni Jagdgescht a: «Dir syd mir suberi Kamerade, Dir! Da rytet me z’vierne höch hei und merkt nid emal, wenn’s eim öppis git. — Syd Der eigetlech bsoffe gsi? — Me 193 chönnti’s bald meine. Schäme söttet Der Ech, däwäg heiz’jogglen und Ech eso nüt umenandere z’kümmere!»

		«Der Brächt isch gar en eigelige Kärli. Er het’s eso im Bruuch, undereinisch syner Wäge z’gah», meint du eine vo dene junge Herre, dene richtig d’Schamröti i ds Gsicht cho isch.

		«Juscht deschtmeh luegt me zu so eim, wenn me doch weiß, daß er settigs im Bruuch het und derzue nid e bessere Ryter isch als der Brächt. — E Skandal isch es, daß Der’s nume wüsset. Das han i no gar nie gseh, daß me sech under Fründe däwäg im Stich lat.»

		Di beiden abpudlete Kamerade, wo halt nid uf em chürzischte Wäg vo Hünige gäge Bettehuse gritte sy, so wenig wie der Brächt, hei Chatzejammer gha und sy nid bim nötige Geischt gsi, für sech vor em Oberscht irgedwie chönne z’rächtfertige. Si hei d’Fuuscht im Sack gmacht und sech anerbotte, der Brächt cho hälfe z’sueche, es wär ne doch gruusam leid, wenn’s ihm würklech öppis gä hätti.

		«Ja, das, dunkt mi, syg de ds allerimindischte, wo Der chönntet tue für ne», het se der Oberscht agschnouzt, und du isch er furt und eis Gurts mit dem Chrigel heigritte. Er het jitz emel gwüßt, daß zwüsche Münsigen und Hünigen öppis müeß gange sy. Öppen e halbi Stund später sy du di zwee Kamerade vom Brächt o abgritte. Der Ritt im chalte Herbschträgen isch ne für ne gueti Kur gange.

		Wo si gäge di vieri z’Hünigen acho sy, pflätternaß, versprützt bis i ds Gsicht ufen und durschtig wie nes Bluemegschirr, hei si der Brächt im Schloß gfunde, aber i mene Zuestand, daß er no gar ekei Uskunft het chönne gä, ganz verhouen und verschundte. Me het natürlech 194 alles, was Bei gha het, uf d’Suechi gschickt gha, und ds Sagers Chinder hei ne du i mene Turbegrabe gseh lige. Der Schlupf-Sameli het ganz nach derby mit zwöine Meitscheni Turbe byget, ohni öppis vom Brächt z’ahne. So het men erzellt. Dem Brächt het a syne Habsäligkeite nüt gfählt, woruus me het chönne schließe, daß er us Rach oder sünsch mene Grund sygi mißhandlet worde. Daß di beide Kamerade vom Brächt, wo sech i meh oder weniger unwahrschynleche Vermuetungen und Verdächtigungen ergange hei, o gar allerwälts nüt Positivs hei chönne, oder — wie du nachhär d’Dienschtlüt vom Schloß under sich gseit hei — hei welle säge, het d’Verstimmung no verschärft. Und zu der Lätzge vom Oberscht hei si du no nen epfindlecheri vo der Frou Kätheli erwütscht. Für ds allgmein Interesse vo der unrüehmleche Rollen abz’länke, wo si bi der Gschicht gspilt hei, hei si du dem Oberscht welle Wägleitung gä, wie me de Täter chönnti uf d’Spur cho. Alli ihri Vermuetunge hei uf d’Mühli hiziilet. Aber der Oberscht het ne’s mit scharfe Worten usgredt und ne gseit, Züge wäre meh wärt als unerbätteni Undersuechungsrichter. Uf das hi hei di Beide gfunde, mira söll i di Bett, wo me ne z’Hünige grüschtet het, lige, wär Luscht derzue heig, und sy ga Bärn gritte, wo si z’Mitternacht cholderig, naß, dräckig und verfroren über d’Brügg yne gritte sy. Natürlech het’s du dert no ne bösen Uftritt gä mit dem Torwart, wo sünsch um die Zyt niemer ynegla het. Und das het du o no derzue bytreit, daß zmorndrisch der Überfall uf e Brächt sech no gschwinder i der Stadt verbreitet het.

		Jitz isch es du grad gsi, wie wenn me mit mene Stäckli i mene Mutthuufe guslet und ds Füür Luft überchunnt. Alles, was Willading gheißen oder sünscht über sibe 195 Hääg übere mit ds Käthelis Familien öppis z’tüe gha het, isch über en Oberscht, über sy «verrückti Republik» z’Hünigen und über e Müller, «dä Redlifüehrer vo färn, wo überhoupt nume dür nes Hindertürli dem Galgen ertrunne sygi», härgfalle. Es syg doch e hälli Schand, daß der Oberscht syr arme Frou zuemueti, mit mene settige Möntsch völlig under eim Dach z’wohne, mit mene Kärli, dä überhoupt längschtes nümme sy sötti. Verschideni jüngeri Lüt het me jitz jede Tag chönne ghöre säge, es syg sünd und schad für ds Kätheli Willading, aber da gsej me grad, wie d’Liebi ein blind machi. Ja no meh hei d’Lüt gwüßt. Me het sech dem Oberscht sy unbegryflechi Geduld mit däm falsche Müller dür d’Pärson vom Mühlikäthi erklärt. Churz, di böse Müüler vo der halbe Stadt sy ab der Chetti gsi, und doch het männiglech gwüßt, daß der Brächt e Nütnutz isch gsi, wo di ganzi Ufregung gar nid verdienet het.

		Einschtwyle het das Gwäber der Oberscht nid mögen errecke. Het er’s nid im Bruuch gha, z’frage, was me z’Bärn derzue sägi, so het er sech descht meh Müej gä, im eigete Huus Liecht z’mache. Vor allem uus isch ihm dranne gläge gsi, z’wüsse, öb würklech der Müller öppis mit der Sach z’tüe heigi oder nid, und sobald der Brächt wieder zgrächtem het möge ds Muul uftue, het er nen uf all Wys und Wäg usgfragt.

		«Los, Brächt», het der Oberscht gseit, «i wott jitz wüsse, was gangen isch. Du channsch mir das i allem Vertroue säge.»

		«Aber i säge der, i weiß es nid, i bi ja erscht hie wieder zue mer cho.»

		«Ja, ja, aber wie isch es cho, daß dyni Kamerade nid sy derby gsi?»

		196 «He...» — Der Brächt richtet sech halb uuf i sym Bett und luegt i nen Egge, wie wenn er sech zerscht no müeßti bsinne — «wohl, si sy halt voruus gsi, vo Afang a, scho vom Stall ewäg, und du, änet der Lymgruebe, han i halt müesse nachegurte. D’Schabracken isch mer grütscht, und wo-n-i wott der Gurt löse, isch mer du ds Roß dervo pächiert, und du bin ig ihm halt nache.»

		«Bis wohi?»

		«Emel bis... i weiß nume, daß i wieder a der Lymgruebe vorby gsi bi.»

		«Bisch dem Wäg nah cho?»

		«Solang i ds Roß ghört ha, wohl; aber du bin i du graduus, wo sech der Wäg gäge Stalden ychrümmt.»

		«Über ds Moos?»

		«Nei, ob em Moos düre, graduus gäge ds Schloß, und dert obe bi dene Hüser, weisch, grad dert, wenn me vom Stalde gäge Konolfinge geit, mueß es gscheh sy, afin, ’s isch halt fyschter gsi...»

		«Aber was isch du gscheh?»

		«He, uf mi los cho sy si — i ha nid Zyt gha, mi z’wehre. Wyter weiß i nüt meh.»

		«Hm. — Hesch du i der Zyt, wo de by-n-is gsi bisch, irged öppis Ungrads gha mit de Lüte vom Dorf?»

		«Was wett i mit ne gha ha?»

		Dä Bscheid isch nid ganz eso gleitig vüre cho, wie-n-es gscheh wär, wenn der Brächt di volli Wahrheit gseit hätti.

		«Hesch irged e Verdacht?»

		«I kenne ja niemer als dyni Lüt und der Müller.»

		«Ja, meinsch, der Müller chönnt öppis dermit z’tüe gha ha?»

		«Zuetroue tät ig ihm’s.»

		197 «Aber derby gsi isch er nid?»

		«Nid daß i wüßti. — Aber dä Möntsch macht eso Hindenume-Gattig. I trouen ihm alles zue. I cha gar nit begryfe, daß dir mit so eim möget under eim Dach sy.»

		«Ja nu, das isch my Sach.» Wie mängisch, daß me der Brächt no i ds Gebärt gnoh het, meh isch nid gsi us ihm use z’bringe. Der Oberscht isch ds Gfüehl nid los worde, sy Vetter chönnti meh säge. Aber er het vo eim Verhör zum andere geng überleiter g’antwortet und der Rigel geng feschter gschine vorz’schiebe.

		So isch du halt der Verdacht blybe stah, der Überfall uf e Brächt syg en abgcharteti Gschicht vo mißgünschtige Lüte gsi, vo «Herte», und der Müller heigi d’Händ im Spil gha. Das isch dem Oberscht gränzelos zwider gsi. Es het möge gange sy, wie’s welle het, so het er druus müesse der Schluß zieh, me heig o ihm sälber welle ne böse Streich spile, und ds Vertroue vo de Lüte, wo-n-er so viel derfür het ta gha, syg wieder zerstört. Het er zrügg dänkt, mit was er das chönnti uf sech glade ha, so isch er natürlech uf d’Jagde cho, vo de Jagden uf syni Gescht und vo de Fescht uf sy Fr... nei — nei — nei! Mängisch het me ne gseh irgedwo underwägs, wenn er allei gsi isch und der Chopf i Gedanke het la hange, daß er plötzlech ufgstampfet het und mit der Hand über d’Stirne gfahren isch, wie wenn er syni Gedanke möchti furtwüsche.

		Und wenn’s no bi däm blibe wär, wenn me ne hätti la mache! Er hätti der Sach trotz allem no welle Meischter wärde. Der Winter isch ja im Azug gsi und het Bletter und Bluemen abegrupft und mit der Summerluscht d’Lüt vo Bärn us em Schloß verschüücht. Er hätti ungschore wieder chönne schalten und mache. Mit der Zyt wär’s de wohl a Tag cho, was eigetlech gangen isch und wär der 198 Schuldig syg. Aber jitz isch unglücklecherwys der Lärme ga Bärn cho. Di beide junge Herre, wo d’Vorwürf vom Oberscht no nid hei verdouet gha, hätte’s zwar o lieber gha, wenn nid wyters wär es Wäsen us der Sach gmacht worde — si jedefalls hei derby nüt gha z’profitiere — aber si hei sech dermit tröschtet, daß jitz der Oberscht Wendschatz sy Bschärung o kriegi. Der dritt Kamerad, wo am meischte gwüßt hätti, het für guet gfunde furtz’blybe.

		Ja, der Oberscht het sy Bschärung gha. Wil me no nid gwüßt het, ob es sech um ne Mordversuech, um Roub oder um öppis anders handli, het der Herr vo Hünige Befähl übercho, alli irgedwie verdächtige Lüt yz’sperren und z’verhöre. — So wyt isch es jitz glücklech cho, daß er syni eigete Herrschaftslüt het müessen yzieh! Das sy trüebi Tage gsi. Nu, er het sech dermit tröschtet, es gäb ihm e neui Glägeheit, dür Güeti und Grächtigkeit juscht wieder ihres Vertroue z’gwinne. Zu allne Verhör het er sy Fründ, der Pfarrer Gryph, mache z’cho als Ratgäber und Züge. Natürlech het’s i der ganze Herrschaft umen es großes Brüel und bösi Gsichter gä, wo me der erscht Verdächtig het i ds Schloß gfüehrt, für ne mit dem Brächt z’konfrontiere. Usecho isch derby nüt, göb wie der Oberscht syne Gfangene zuegredt het, si sölle doch rede, sünscht müesse si de ga Thun uf d’Strecki. Er het grad merkt, daß si sech ds Wort gä hei z’schwyge. Numen eis het me chönne feschtstelle: daß alli, uf dene der Verdacht isch blybe chläbe, zuefällig oder nid zuefällig zur Partei vo de Herte ghört hei.

		Und jitz der Müller! Wo me däm gseit het, er müeß halt o cho Red und Antwort stah, isch er i ne settigi Wuet ynecho, daß sech der Verdacht gägen ihn nume no vermehret het. Der Oberscht het sech jitz sälber gfragt, 199 öb er nid irgedwie d’Finger drinne gha heig. Und doch het er ihm’s nid rächt zuetrouet.

		Z’gueter Letscht isch der Hüniger ga Bärn gritten und het’s düregsetzt, daß me d’Undersuechung sischtieri, emel bis me der dritt Kamerad vom Brächt verhört heig. Z’Bärn het kei Möntsch Bedürfnis na neue Malefizprozässe gha; d’Regierung het uf ihri Art nid minder ds Vertroue vo der Buursami wieder gsuecht als der Oberscht Wendschatz. Und wil men agnoh het, der Brächt chönnti würklech di Gschicht provoziert ha, isch du der Handel vorlöufig nidergschlage worde.

		Sowyt wär der Oberscht zfride gsi mit dem Resultat vo syne démarches zum Beschte vo syne Herrschaftslüte. Aber eis isch halt nid gsi dürz’tue: der Verdacht gäge Müller. Hätt er sech nid im Burechrieg, währed der Oberscht z’Länzburg gsi isch, mit den Umtribe vo de «Herte», stark abgä gha, so hätti me villicht jitz nüt gseit. Aber vo dert nachen isch halt öppis uf ihm blybe lige.

		Der Oberscht het das wohl gwüßt gha, aber erscht jitz het er du zgrächtem gmerkt, wettigs Mißtrouen i der ganze Verwandtschaft vo syr Frou gäge dä Müller vorhande gsi isch. Er hätti zwar däm no einisch nid nahgä, hätt er sech nid müessen überzüge, daß d’Frou Kätheli sälber keis sähnlechers Begähre gha het, als daß dä Müller vo Hünige furtchömi. Gseit het’s dem Oberscht niemer, aber er het’s völlig mit de Hände chönne gryfe, daß es näbe der Pärson vom Müller syr Tochter, dem Mühlikäthi, gulte het. Das isch halt eifach z’lang im Schloß gsi vor ds Oberschts Hürat. Es het zviel Vertroue gnosse gha, und hätti men ihm das alles no vergä, so het’s halt doch nid dörfe sy, daß d’Frou Kätheli mit dem Mühlikäthi sech müeß i d’Liebi vom Töldi teile. Das isch scho lang dem 200 Oberscht uf em Gmüet gläge, bald wie ne trüebi Näbelschicht, bald wie ne Gwitterwulke. Hundert- und aber hundertmal het er sech’s überleit gha, wie di Sach z’löse wär, ohni der Müller vo Huus und Hof z’trybe; aber er het kei andere Wäg gfunde.

		Jitz isch er nume druuf usgange, der Handel eso dürez’füehre, daß es niemerem meh weh tüej als absolut sy müeß. Er het nid sy Frou dür nes neus Opfer welle beleidige, und drum het er se gar nid welle la merke, daß er ihre z’lieb öppis undernähmi, wo wiederume der Erfüllung vo syne herrschaftlechen Ideale ne schwäre Stoß gäbi, vowäge heilig über alles zsämen isch ihm ds Glück vo syr Frou gsi.

		So isch der Obberscht spät im Wintermonet no i ds Aargäu abe gritte, für im Bezirk vo sym Regimänt Inspäktione z’mache. So het er z’Hünige gseit, und es isch kei Grund gsi, ihm’s nid z’gloube. I Wahrheit isch der Houptzwäck vo syr Reis gsi, für sy Müller e Mühli z’sueche. Am beschte gfalle het ihm die z’Othmarsinge, wo sit der Schlacht bi Wohleschwyl verwaist gsi isch. Hilb gläge, gueti Wasserchraft, e gwirbigi Chundschaft und es bravs Burewäse derby, das sy Vorzüg gsi, wo na ds Oberschts Meinung sy Müller rych etschädiget hätte.

		I der erschte Wuche Chrischtmonet isch er wieder hei cho, und du isch er grad zmorndrisch i ds Mühlistöckli überen und het nam Müller gfragt, er heig neuis mit ihm z’rede. Na allem, was gangen isch, isch der Müller ob der Chündigung nid hert erchlüpft. Hätt er gwüßt wohi, er wär scho grad nam Burechrieg gange. Was het ihm das Läche no gulte, wo jede Zuunstäcke für ihn es Erinnerungszeichen a vergangeni gueti Tage gsi isch? — Daß der Oberscht sech d’Müej gnoh het, ihm es anders Läche 201 z’sueche, isch guet agange. Der Müller het wohl gwüßt, daß nid liecht en andere Bsitzer so öppis gmacht hätti. D’Müllersfrou het dem Oberscht sogar danket, was ihre Ma nid über sech bracht hätti. «Me wär jo gärn do blibe», het di bravi alti Frou gseit und mit dem Fürtech d’Ouge gwüscht, «myn Gott ja, aber was wott me! Es isch haut nümme ds Glyche.» — Si het kei Ahnung dervo gha, wie ungärn der Oberscht das Wort ghört het. Göb was er welle, gseit und gmacht het, so het’s us jedem Eggen use tönt, es syg nümme ds Glyche wie albe.

		Aber jitz het’s doch e chly besseret mit der Stimmung, so het’s nen emel dunkt. Sobald der Vetter Brächt ga Bärn verreiset gsi isch, het’s verschidene Gmüeter glugget. Bald het der Schnee d’Lüt i d’Hüser yne tribe, und du hei sech der Winter düre nume no die gseh, wo sech nid us irged mene Grund uswäg gange sy. Der Pfarrer Gryph isch wieder meh ga Hünige cho, und me het am mächtige Kamin, wo größeri Möcke drinne brönnt hei als hüttigstags d’Burgerspälte sy, gar mänge heimelige Halbtag und Abe verdampet. Uf d’Frou Oberschti het d’Chündigung vo der Mühli e gueten Yfluß gha. Dasmal het si sech am Oberscht nid anders gwüßt z’revanchiere, als mit dem guete Wille, geng artig und geng glychlig z’sy, was bekanntlech hundertmal schwärer isch als es Öpferli, wo me bald verschmärzt het; es het scho lang vordäm gheiße, Ghorsam syg meh wärt als Opfer, und égards besser als verschickti Beizivögel. Vo nachem gluegt, isch de frylech viel ehelechi Zärtlichkeit drinne gsi, wo der Oberscht nid minder derfür chönne het als d’Frou Kätheli. Aber item, i der winterleche Stilli vo Hünigen isch si emel du wieder zgrächtem under sym charme gstande, was i der Jagdsaison z’plätzewys nümme 202 so ganz der Fall gsi isch. Im Oberscht sälber isch meh und meh wieder d’Hoffnung ufcho, der Schade vo däm Herbscht glychi sech de under em Winterschnee wieder uus, und die agnähmi Rueh im Schloß het ihm gschine rächt z’gäh. Daß es chönnti e Stilli vor em Sturm sy, het me nid dänkt, wil me sech nid ganz klar isch gsi über di wahren Ursache vo der Stilli. Aber der Winter het nid vorby sölle, ohni daß dem Oberscht no chly d’Ougen ufta worde sy. Änds Horner isch er einisch der Stalden uuf und findt der Stulle-Hans-Ueli vor sym stattleche Huus. Mit trotziger Stirnen und verbissenem Muul isch er dagstande, wie wenn er sech zwägstelle wetti, für sy Hof gägen Oberscht z’verteidige.

		«Wie wott’s ustage, Hans-Ueli?» fragt der Oberscht. «Wiiß nid, wo’s öppe no use wott. Süscht het’s iin öppen ender vor em Winter möge Chummer mache; weder dä Rung...»

		«Was? Wo fählt’s?»

		«E nu, wenn es si jitz grad so git, i hätt richtig scho öppis uf em Härz. Wenn der Herr Oberscht öppen en Uugeblick wett i d’Stuben yhecho...»

		«Guet», seit der Oberscht und geit dem Hans-Ueli vora dem Huus zue. Tief het er sech müesse bücke, für ohni Schade dür d’Hustüren yne z’cho. Der Hans-Ueli het ne dür di rueßschwarzi Chuchi i d’Stube gfüehrt, wo ne förchterlechi Stickluft vo Chleider, die über em Ofe ghanget sy, ihm schier der Ate gnoh het. Aber no meh het ne d’Stimmung drückt, wo uf em Hans-Ueli glägen isch. Dä het nid gwüßt, wie-n-er wott afa, bis ihm der Oberscht zwägghulfe het: «Du luegsch suur, Hans-Ueli. Bisch nid zfride, he?»

		«Nii wäger, Herr Oberscht, u das bin i nid.»

		203 «Warum?»

		«He, für’s grad use z’säge: vo wäge, daß der Schwager vo der Mühli furt mueß. — Das isch doch afe my armi Tüüri ke Grächtigkiit meh!»

		Der Oberscht luegt mit verwunderete Blicken uf e Hans-Ueli, wo wyterfahrt:

		«Nii, Herr Oberscht, u das isch’s nid.» Und derby schlat er mit syr grobe chnochige Hand uf e Tisch.

		«Ja — geit er de nid gärn? — Mir het er neue nüt derglyche ta, daß es ihm öppe hert z’Härze gangi.»

		«Vor zwöine Jahre wär er ring gange, u’s cha sy, daß es ihm i der Erschti no nid so Chummer gmacht het, nadäm ihm eso bös isch nahgredt worde. Weder jitz, wo-n-er si bsunne het u gspürt, wie’s weh tuet, we me so vo Huus u Hof dänne mueß, wott’s ihm schier ds Härz abdräje. Ja, me wiiß haut nid, was me het, we me so i syr Sach cha hocken un ein niemer plaget.»

		«Hans-Ueli, Hans-Ueli! Wär het dy Schwager plaget?»

		«Isch das öppe ke Plag, Herr Oberscht, we men uschuldig mueß darha für anger Lüt? Chrischte het, so wahr daß i hie Stange, niemerem nüt z’liid ta. Das ischt Wahrhiit, Herr Oberscht, ja wäger. Es isch nid rächt, daß me ne nachenimmt für ne Sach, wo-n-er nie nüt dermit z’tüe gha het.»

		«Bisch sicher?»

		«Ja wäger, das bin i.»

		Der Oberscht het mit Müej und Not sy Töubi gmeischteret. Mit hertem Usdruck isch er dagstande, und uheimelig hei syni Ouge glüüchtet, wo-n-er jitz der Hans-Ueli uf der Bruscht a sym halblynige Chittel fasset und seit:

		204 «Warum het mir das niemer gseit, wo’s no öppis abtreit hätti?»

		«Nüt für unguet, Herr Oberscht», antwortet der Hans-Ueli und wehrt mit der Hand, «der Chrischte het’s ja gsiit, aber daß nid guet isch, de Herre d’Wahrhiit z’säge, isch nüt Neus.»

		«So, Hans-Ueli, so? — Gilt das öppe mir? — Het’s di scho einisch düecht, i mögi d’Wahrheit nid erlyde?»

		Der Hans-Ueli probiert sech us em Griff vom Oberscht z’lösen und seit: «He nu, so sägen i jitz o, was mi düecht, we’s Ech rächt isch: Wenn e Burebueb z’Chiut giit u derby rächt tou Schleg uberchunnt, so chräit eke Hahne dernah. Gscheht ihm rächt, siit men öppe, ’s isch schad, für was dernäbe gangen isch. Aber we de so nes übermüetigs Junkerli miint, es chönn da o ga mitha, so sött men ihm de no ga dankhiigisch säge. We iine, wo i Sammet u Syden ufgwachsen isch, de ungeriinisch unger di Haublinige wott, so mueß er de d’Rüüchi o i Chuuf näh. — Aber da brüelet me de hurti na Rad u Gauge. — Es hange re haut schynt’s geng no nid gnue!»

		«Se se, Hans-Ueli, nid dadüre!» warnet der Oberscht. «Du wirsch mer doch nid säge, der Junker Brächt heig sech hie mit so Sachen abgä?»

		«Wie me’s nimmt, Herr Oberscht. Was er der säub Abe weue het, wiiß i nid; aber di Herre hi gnue Uebermuet tribe mit dene Miitscheni. Ii Tag hi si emu ds Bähni-Bänzes Eisi uf eme Roß obe gha u sy dermit dasumegsprängt, daß es nume so i iis Loch yhe brüelet het u bau no ungfellig worde wär. Da nimmt’s iine haut nümme wunger, daß üser Bursch du afe tuube worde sy u sech verschwore hii, we si iine vo dene Junker am rächten Ort verwütsche, so müeß er de sys Müüßi ha. U 205 we de scho Müller-Chrischte ne nid gwehrt hätt, so chönnti me’s emu begryfe. Er isch di ganzi Zyt düre geng i iim Chummer gsi wäge sym Miitschi. Jitz chüt Dir miera däiche vo mer, was Der wiit, Herr Oberscht. Gsiit han i’s jitz. — Weder dumm sy söttig Sache. Solang daß der Übermuet bi de Herre si vürelat, solang schwynet o d’Giechti bi der Buursami nid.»

		«Aber los jitz», seit der Oberscht, «du weisch doch, wie-n-i mi gmüejt ha, mit allne Lüte Fride z’mache. Warum seisch mer de settigs nid?»

		«Solang daß es mi nüt agangen isch, han i mi nid derfür gha. U jitz han i’s ja gsiit.»

		«Es isch halt o nid liecht z’gschirre mit euch Burelüte. I cha doch nid meh weder sägen und lose! Aber wenn keine wott ds Muul uftue...»

		«I han Ech’s ja scho iinisch gsiit, Herr Oberscht: si schüüche der Chriseggler! Solang daß dä Luushung — daß i no so säge — um ds Schloß ume der Vogt macht u de Lüte ds Bluet unger de Negu vüredrückt, troue si si haut nümme zuehe.»

		«E das isch nid so gfährlech, dä het gwüß no keine töt.»

		«Ja jitz, i cha o nid meh weder säge! Dir hiit ja d’Weli, ’s z’gluuben oder nid. — Aber wie-n-i’s säge, so isch’s, i chönnt en Iid druuf tue.»

		Der Oberscht het du dem Hans-Ueli versproche, er well ihm nüt nachetrage, er sygi ja froh drüber, daß ihm ändlech öpper graduse gredt heigi. Jitz wüss er doch e ender, wo daß er müeß agryfe, für Ornig z’mache. Hingäge mit dem Müller-Chrischte blyb’s derby, da syg nüt meh z’ändere. Usenandere müesse si, wenn’s im Schloß söll Fride gä.





Dreizehntes Kapitel




		Z’Hünigen isch der Früehlig Meischter worde. Di erschti Chirsbluescht het sech vüregla, und wenn me rächt gluegt het, so isch es wie ne grüene Huuch uf de Buechewälder gläge. Sunnehalb sy uf de Matte scho d’Söubluemen agrückt, und der ganze Chise nah hei d’Bachbumelen ihri glänzig gääle Märmlen über di läbige Wällen yne gstreckt.

		Im Schloßgarten isch flyßig umgstoche worde, und d’Frou Kätheli isch de härdduftige Bandeli nah ga luege, ob ihri Rosestöck guet überwinteret heige.

		Wär irged d’Nase zu mene Fänschter use gstreckt het, isch gueter Luun worden ob däm lang ersähnten Usschla i Fäld und Wald. Aber völlig us em Hüsi isch der Töldi gsi, nid wäge de Söubluemen und Tulipa, sondere wäge de Soldate, wo jitz jeden Ougeblick hei söllen arücke. Ja, ganz chriegerisch het’s hütt im Schloß sölle wärde. Es halb Dotzen Offizier und anderi Manne sy scho nächti vo Bärn här cho, und hütt hei sech di Usghobene vo der Umgäged im Schloßhof zur Muschterig sölle stelle. Zur verabredete Stund sy si cho, ds meischte jungi Burschen i ihrne halblynige Chittlen und zwilchige Pluderhose. Aber zu ds Töldis Verdruß het’s weder Musig no Trummelschlag gä z’ghöre. ’s isch ganz e stillen Alarm gsi. Sobald alli bi-n-enandere gsi sy, het me se-n-im Kreis ufgstellt, und du isch der Oberscht Wendschatz cho und het es Mandat vo der Regierung verläse.

		Da het es under anderem drinne gheiße: «...erachten, es seie in Ansechung des Mordanfalles, so verwichenen 207 Herbst an dem Haubenberg ob Hünigen auf einen Burger hießiger Schtadt geschechen, wohl an der Zyt, unter denen Vagabonden und sonstigem Geschmeiß, so in M. g. H. H. Landen sich umtreibet, eine Landjegi vorzenemmen und was etwan unluterer Gesellen und Dieben uffgetriben, ohn Saumnuß über M. g. H. H. Gräntzen ze schaffen...»

		Bi dene Worte het der Oberscht sech agsträngt, rächt fyrlech z’läse; aber er het sech’s gönnt, plötzlech e Blick über e Brief ewäg uf di junge Bursche z’tue, und richtig — ihrere paar hei sech verständnisvolli Blicke zuegworfen und es Lachen i de Muulegge gha.

		Item, der Oberscht het nüt derglyche ta, fertig gläsen und erklärt, daß es sech um ne Landjegi handli. Sit dem dryßigjährige Chrieg isch i der ganze Schwyz unzähligs Vagantegschmöus dasume gstriche, und für däm Meischter z’wärde, het me de vo Zyt zu Zyt e sogenannti Landjegi agstellt. Me het ganzi Gägede sorgfältig abgsuecht und alles fahrende Volk über d’Gränze gschaffet. Es isch e Wohltat gsi und e Plag zuglych. Jitz het äbe dem Vetter Brächt sys Abetüür vom Herbscht dene Herre z’Bärn d’Idee gä, es würdi nüt schade, ds Landgricht Konolfingen und ds oberen Ämmetal chly la z’erläse, was de junge Bursche vom Stalde nume rächt het chönne sy. Di Alte frylech hei under sich ufbegährt, was das jitz wieder für nen Uverstand syg, im Ougeblick, wo me di Bursch bi der Arbeit ha sötti.

		Na der allgemeinen Instruktion isch der Büchsemeischter cho und het d’Lüt usgrüschtet und brichtet, wie si d’Sach söllen umhänke, und du het me se-n-yteilt i unglychligi Streifrotte, je nam Uftrag, und jeden Offizier het eini dervo übernoh, näbedsi gfüehrt und instruiert.

		208 Bi der ganze Mobilisation het natürlech der Chriseggle-Chrigel sech chrutig gmacht. Er isch Zügwart, Instrukter und Inspäkter zuglych gsi, het überall ghulfen und grate, mit uflätige Witze welle Stimmung machen und mit Uslachen und Abrüele di schüüchere Lüt vertöubt. Alles isch stillschwygend der Meinung gsi, d’Landjegi sött im Schloß afa, und der Chrigel wär der erscht, wo über d’Gränze ghörti.

		Di einte Streifrotte sy no am Namittag uf Linden und Röthebach marschiert, di andere zmorndrisch bi Stärneschyn vo Hünigen ufbroche. Der Sammelpunkt het Signau sölle sy. Der Oberscht isch uf en Abe derthi gritte, für der Fang ga z’erläse. Es isch allergattig uchummlechs Volk härebracht worde, wo men i einsame Hüseni und Heuschoberli us de letschte Strou- und Fuetterhüüfleni vüregrüblet het, verhudleti, verluuseti und präschthafti Figure, die kei irdische Machthaber zu syne Lüte zellt het. Mänge harmlose Bättler isch vo de Säßhafte de Streifrotte zum Schueb übergä worde, und a mängem Ort het men am Abe gseit: «Es het fei gsuberet.» Si hei emel gmeint, was zrüggbliben isch, sygi alls suber. Aber zmorndrisch hei si gfluechet, wil der Oberscht alles wieder heigschickt het, was nid gfährlech usgseh het. Das isch natürlech du o wieder nid rächt gsi.

		Am dritte Tag isch me dür ds oberen Ämmetal und het gäge Truebschache zsämetribe. Alles in allem het me nes halbs Dotze ganz Bösi über Chröschebrunnen a di luzärnischi Gränze gschickt. Dert het der Oberprofos vo Chriseggle syni Manne mit gladene Musketen ufgstellt und de Vagante gseit, er zelli bis zäche, und de wärd gschosse. Und du sy si dervogstobe, di einten i pynlecher Erwartung mit de Händ uf em verhudlete Sitzläder. E 209 Zytlang het me du no Pöschten ufgstellt gla und öppe no ne Streifzug undernoh, für z’verhüete, daß si grad wieder umechöme.

		Einisch dahinde, het der Oberscht Wendschatz grad vo der Glägeheit welle profitiere, für syni Alpweiden uf em Bärgrügge vo der Risisegg ga az’luege. Er het alli Mannschaft under em Befähl vo mene Bärner-Offizier heigschickt und isch zmorndrisch allei der Bärg uuf gange.

		Was er i der letschte Zyt alles erläbt het, isch wenig gfreut gsi und het nen i d’Stilli tribe. Aber er het se niene rächt chönne finde. Es het ja um Hünigen ume gnueg einsami Wäge gä, aber härzwenig Punkte, wo nid der Oberscht a irged e Sorg us syr Herrschaft gmahnet und syni Gedankegäng gstört hätte. Descht lieber isch es ihm jitz gsi, allei dür ne ganz möntschelääri Bärggäged z’wandere. Wohl isch es ihm du da klar worde, daß eigetlech di ganzi Urueh vo Hünige numen e Bewys derfür isch gsi, daß är für öppis i der Wält syg und nützlecherwys öppis z’trage heig. Aber wenn eim eso im Gstürm vom tägleche Läbe schier der Ate wott usgah, so blanget me de na mene Schnuufhalt.

		Uf schlächtem Ziggzagg-Wägli isch der Oberscht dür stotzigi Greben uuf, z’plätzewys isch i tief ygfrässene Bachbette no nes Hämpveli Schnee gläge. Nachhär isch es über mutzi bruuni Weide gange, gäg em Grat zue, wo uf der Gränzscheidi es mächtigs Holzchrüz gstanden isch. Das het er zum Zil gnoh. Na nere halbe Stund isch er bi däm Chrüz uf e Grat cho, wo plötzlech der Bärg i stotzige Runsen und schmal zuegspitzte Tannewälder tief abfallt, i ds Äntlibuech abe. I graublauem Dusem isch das Tal zu syne Füeße gläge, so still, daß me vo wythär ds Wasser 210 het ghöre ruusche. Und änet dem Tal sy di große Bärgen ufgstige, mattblaui Steiwäll mit Schneefläcken und verwitterete Gräte, da und dert e broncefarbige Schimmer uf nere morgewärts us em Dunscht ufragende Flueh. Und derhinder, wyt änet dene viele tiefen Abgründ und verrissene Felsewäll, dert, wo me nie hicho isch, sy di ewige Schneebärgen am bleiche Früehlighimmel gstande, troumhafti blaui Firnfälder. Und uf de höchschte Kante het d’Sunnen Yschtürm gmacht z’blitze.

		Der Oberscht het sech a ds mattsilberige Holzchrüz glähnt. J. H. S. isch druff ygschnitte gsi, Buechstabe, wo vor viele Jahren e brave Möntsch o dem Hüniger i ds Härz ygschnitte het.

		I de große Bärgen änen isch undereinisch e wyßi Wulke worden und dagsi, me het nid gwüßt wohär und wieso. Si het ganz unbeweglech gschine, und doch isch si alli Ougeblick anders gsi, bald größer, bald chlyner, und na nere Viertelstund isch si nümme gsi, und anderi sy worde, ufgstocket und im Sunneglascht verschwunde.

		«So isch es bi mir o gange», het sech der Oberscht gseit, und syni Blicke sy i di verstrichene Jahr zrügg gfalle. Weder Bärg, no Tal het er meh gseh vor synen offenen Ouge, aber e vielfarbigi Vergangeheit. Wie nen alte Ma isch er sech vorcho, wenn er alli di Lüt het la defiliere, wo i sys Läbe tief ygriffe hei, und doch, was isch es gsi! Drü Dotze Jahr, aber mängs drunder so rych wie nes ganzes längs Läbe. Ganz jung scho isch er zu Ehre cho. Ursprünglech glatt und glimpfig wie nen Eidechs isch er dür alli Hääg gschloffe, wo-n-ihm ds Läbe verbarrikadiert hätte. Aber so gleitig er uf d’Höchi cho isch, so bald isch es uus gsi mit der Carriere, emel so vor der Wält. Chuum dobe, im Oberschtesattel, het er syni 211 Nyder etdeckt, und du isch der Verleider über ihn cho, mächtig verbündet mit dem Heiweh. Himmelhöch, aber churz wie ne Troum isch ds Glück mit der erschte Frou gsi. Über däm allem isch er nüechter und chalt worde. Der Bärnercharakter isch wieder obenuuf cho, und was isch Bärnercharakter? Still um sech luege, bis me heiter gseht i Lüt und Sache, bis me weiß, wie’s cho isch, und nachhär da druuf vürsichtig ufboue, ob’s de Lüte gfallt oder nid. Geng graduus und sech gä, wie men isch und ds Gägespil näh wie’s chunnt. Nume kei Komedi uffüehre! — Das verdammte Nüünizieh mit de Lüte! Geng nume rächne: gisch du mer das, so giben i der dises, und nie nüt welle schuldig blybe, statt eifach z’säge: sät, da heit der mi!

		Jitz het der Oberscht i sech öppis gspürt, wo nid mit däm Gedanke harmoniert het, und er het sech gseit, dä Widerspruch well er nid mit sech i ds Tal abe trage: Das ganze letschte Jahr het er sech sälber nie der tief Konflikt zwüsche sym Sträben und syr Liebi wellen ygstah. Jitz, i däm einsamen Ougeblick hätt er’s mögen a di Flüeh übere brüele, daß ihm’s ds Echo dütlech würd antworte: «Si hei doch rächt gha, du hesch dyr schöne Frou g’opferet, was du den andere hesch versproche gha.» — Ja, ja, so isch es cho, ’s isch worde, wie dert äne d’Wulke, ungsinnet und ohni z’frage. I ha’s gspürt, villicht si o, aber mer hei beidi nid welle der Name ha, und so sy mer derzue cho, geng mitenandere nüüniz’zieh mit allerhand charmante Revanche, anstatt ’s la druuf abz’cho und is anenandere z’wage.

		Und drüber han i ds Zuetroue vo denen allne verlore, wo-n-i dem Vatterland wieder ha welle zuefüehre. Jitz isch der Schade da. Statt Zuetrouen und Liebi nüt als 212 Verdacht und Mißtroue zringsetum. Kei Möntsch gloubt mer, daß i’s ufrichtig gmeint ha mit dem Stärn vo Buebebärg. Und es wird je länger, descht schwärer, der Bewys derfür z’leischte.

		Stundelang isch der Hüniger da obe gsässen und het sys Härz usgruumt. Ändlech macht er sech uuf, er het ja no syni Alpweide welle ga aluege. Er het sech fascht nid chönne trenne vo däm herrleche Punkt. No einisch luegt er zuefällig uuf zum Chrüz, und da fallt ihm undereinisch e großen erlösende Gedanken i ds Härz: Dä, däm sys Dänkmal das Chrüz isch, dä het der letscht und unwiderleglech Bewys vo syr Liebi gleischtet: Er isch derfür i Tod gange. «Wenn i das chönnti!» het sech der Oberscht halblut gseit, «wenn i das chönnti!» Und mit däm Gedanken isch es ihm ufrichtig ärnscht gsi. Es git vieli Wünsch, wo me nume solang im Härz dasume treit, als me ganz sicher weiß, daß nüt druus wird. So het’s der Oberscht Wendschatz aber nid gmeint, wo-n-er mit dem Troum heicho isch, der letscht und stärkscht Bewys für d’Ufrichtigkeit vo sym edle Sträbe z’leischte. Er isch scho so gfange gsi vo däm Gedanke, daß er, wo-n-ihm sys Buebli mit lutem Juhejen etgägegsprungen isch, nume mit der gröschte Müej het chönne d’Träne hinderha.

		Und du isch d’Frou Kätheli cho mit liechtem Gang und offenen Arme. — Da isch si wieder gsi, di rosigi Wulke, wo sys Läbe verschleieret het, wo so worden isch, ohni daß er’s gmerkt het, grad wie d’Wulken i de Bärgen obe. Und Trüebsal und Todesgedanke hei sech under em guldige Läbesdusem verschloffe wie d’Schätte, wenn’s taget.

		D’Frou Kätheli het’s dunkt, no nie heig se-n-ihre herrleche Ma so fescht und so härzlech i syni starken 213 Arme gnoh, eismal über ds anderen und geng wieder vo neuem. «Was het er o?» het si sech müesse säge, und wo-ne-r plötzlech zur Stuben uus geit, ohni z’säge warum und wohi, isch’s ere genz uheimelig worde.

		Scho zmorndrisch isch der Oberscht ga Bärn gritte, für ga Bricht z’erstatten über ds Ergäbnis vo der Landjegi. Es het nüt Gfreuts gä z’brichte. Vom Ougeblick a, wo me nume di ganz böschte Heimetlosen exmittiert het, hei d’Bure der Obrigkeit nüt meh gha uf settige Maßregle, im Gägeteil, me het derhinder nume ne Spioniererei vermuetet. Wo-n-er das dene Herre vo der Polizeikommission mit aller Offeheit dargleit und gseit het, er hoffi, ihn laj me jitz de einschtwylen i Rueh mit settige Sache, het ihm der Presidänt — eine, wo jedefalls uf der Landjegi nid nachemöge hätti — g’antwortet: «Me mueß öppis eso chönnen uf sech näh, Herr Oberscht, wenn’s gilt, der Republik e Dienscht z’leischte!» Im übrige het neue z’Bärn niemer Ohre gha für settigi interni Sache. Am Horizont sy bösi Wätterwulke gstande. Allerhand Umtribe hei d’Stimmung gäge di katholischen Eidgenosse verderbt, und das het alli anderen Interessen überwuecheret.

		Der Hüniger het sy Ufethalt i der Stadt benützt, für uf ds Stulle-Hans-Uelis Ussage hi no einisch mit dem Vetter Brächt ga z’Bode z’stelle. Der Brächt het’s jitz vo der heitere Syte gnoh und uf Ehr und Gwüsse dem Oberscht versicheret, es syg gar nüt Böses gscheh. Si heige halt mit mene luschtige Buremeitschi Muetwille tribe gha. Ihn, Brächt, syg’s ob em Heiryten acho, däm Meitschi no ga adieu z’sägen, und das heige halt di Burelüt lätz verstande. Me gsej grad, wie giechtig d’Stimmung no geng sygi. — Aber d’Sach syg jitz gscheh, me söll’s nume nid 214 geng wieder ufrüehre. «Da häb nid Chummer», seit der Oberscht dem Vetter Brächt, «’s isch uf alli Fäll ds Gschydschte, me redi nümme dervo; aber mir heit Der dermit e wüeschti Bschärung agrichtet. Nächschte Herbscht git’s de nüt us der Jagd, daß Der’s nume wüsset!»

		«Nächschte Herbscht?» lachet der Brächt uverschannt, «da jage mer de villicht katholischi Hase.»

		«Wenn Dir de aber nid besser zsämeheit als der sälb Abe, wo Der hei syd, so chönnt’s de gscheh, daß si Euch jage.»

		«Da lat me halt de der Herr Oberscht Wendschatz uf se», spottet der Brächt.

		Uf em Heiwäg het der Oberscht sech gseit: «I hätti gueti Luscht, wieder zrüggz’buchstabiere, aber es isch besser, i blybe derby; me chönnt mer’s für Schwächi uslege.» Er het derby a d’Züglete vom Müller dänkt, wo zmorndrisch het sölle vor sech gah.

		Wo-n-er z’Hünige zum Stall zuecherytet, stande scho di packte zwe Wäge da. Hätti der Müller alli syni Habsäligkeite welle mitnäh, so hätt er wohlöppe zäche großi Wäge gfüllt dermit, vowägen es isch no gar mängs us syr große Zyt dagsi. Jitz het me du nume ds Allerbeschte züglet und der Räschte, so guet’s öppe gangen isch, verchouft, natürlech mit Schade. Dä Verluscht het dem Müller o wieder hert wehta. Aber no meh het es syr Frou und der Tochter ds Härz ufgrüehrt, wo si alli di Wahrzeiche vo ihrer vergangene Glanzzyt us Spycher, Chammeren und Trög hei müessen erläsen und so mängs dahindela. Der Oberscht het’s wohl gseh, wie hinder de Wägen e ganzi Truppele Lüt gstanden isch, Nachbare, wo d’Müllersfamilie sy cho bhüete, und wie d’Muetter 215 mit beidne Hände ds Fürtech vor d’Ouge drückt het. Wo-n-er nächer cho isch, hei si sech alli verzoge. Ohni es Wort vo sech z’gä, isch er abgstigen und i ds Schloß gange. Und dert isch na nere Stund öppe d’Müllersfamilien agrückt und cho Abschid näh. D’Frou Kätheli isch o derby gsi, und so het sech es jedes zsämgenoh und leidlech gueti Wort gä. Me het doch z’beidne Syte druff gha, im Friden usenanderez’cho.

		Aber der Oberscht het kei Rueh gfunde di sälbi Nacht. No bi Stärneschyn isch er wieder uuf; es isch ihm gsi, er müeß derby sy, wenn si de abfahre. Um d’Mühlischüür umen isch e Latärne hin und härgange. I der Chuchi het me d’Heiteri vo der Füürstatt gseh. D’Familien isch mit de Chnächte drum ume gstanden und het ständlige zmorgegässe. Gspänschterhaft sy di große Schätten a Fänschter und Wänden umegfahre. Bald druuf sy si use, hübscheli, wie wenn si d’Herrschaft nid wette wecke, hei di schön gschirrete, schwäre Roß vürezogen und agspannet. Der Jakob het mit ds Oberschts Gutscheroß der zwöit Wage gfüehrt. Erscht, wo si ufgsässe gsi sy, het sech der Oberscht vüregla und isch nen allnezsäme no einisch ga d’Hand drücke. Und du sy si gfahre. Ds Letschte, was er ghört het, isch e Schluchzer gsi vom Mühlikäthi.

		Es het afa tage. Über em Toppwald sy rosefarbigi Wulkestreifen ufzogen, und derzwüsche het mit grüenlechem Liecht es Stärnli gflimmeret. Da isch der Oberscht dür e Mühlihof gange. Alles zue, still und tot. Keis Liechtli meh. Jitz erscht isch es ihm rächt zum Bewußtsy cho, daß d’Mühli stillgstanden isch — es Härz, wo het ufghört schla! — Ja, Rueh und Friden isch jitz gsi. Ach Gott ja! Und d’Chise het o anders gruuschet als sünsch. 216 Si het hie nüt meh z’tüe gha und isch mit müeßigem Schwätzen und Gurglen under de Reder düregschosse.

		Wo ändlech d’Sunnen über e Bärg cho isch und uf de Rosestöck vo der Frou Kätheli der Tou glitzeret het, isch der Oberscht uf em Bank vor em Huus gsässe, halb ygschlafen und het der Wäg us mene böse Troum use gsuecht. Uf allne Böume zringsetum hei d’Vögel gjubiliert und gschnäderet, aber är het nüt dervo ghört. Er het’s o nid g’achtet, daß si änet dem Rosegarte d’Sichle gwetzt und gmäit hei. Si hei ne wohl gseh sitzen und hei sech gfragt, was das ächt sölli bedüte. Schwär und schwärer isch der Schlaf uf ne gfalle, ohni ihm o numen im mindischte wohlz’tue.

		Undereinisch schießt er zwäg. Er het troumet gha, er sitzi i mene große Saal, wo-n-er einisch irgedwo i Frankrych het gseh gha, mit viele bekannten und unbekannte Lüte. Vo Zyt zu Zyt sygi einen ynecho, e gharnischte cavalier, und me heigi gseit, das sygi der Tod. Eim nam andere heig er grüeft und ne wäggfüehrt, und jedesmal, göb er wieder zur Türen ynecho sygi, heig me dusse ghört e Sägesse wetze — und jitz — jitz heig er sy Name grüeft. Da drob isch der Oberscht erwachet. Schlafsturm no luegt er i schöne hälle Morgen use, da ghört er zu syne Höupte wieder rüefe. ’s isch sy Frou gsi, wo erscht jitz erwachet isch und gmerkt het, daß der Oberscht furt isch. Jitz het si ne ghört vor em Fänschter unden und rüeft oben abe, was er da machi. Er heig dem Müller no öppis gha z’säge, antwortet er und geit um ds Huus ume gäge d’Türe zue. Sobald er wieder ganz zue sech sälber cho isch, het er sech afa Vorwürf mache, daß er sech so heigi la gah. I ruuchen Usdrücke het er mit sech sälber gredt. Er het sech aber lang chönne zsämenäh, d’Frou Kätheli 217 het sech viel z’guet uf d’Schrift vo syne Züge verstande, als daß si nid gmerkt hätti, wie hert ne der Uszug vom Müller plaget het. Si het ne du mit unwiderstehlecher Zärtlechkeit zwunge z’rede. Si het ihm rächt gä, aber offekundig nüt begriffe, wo-n-er eren erklärt het, si welle doch fürderhi grediuse reden und nümme da so nüünizieh mitenandere. Si heig ja nie anders gredt, als si dänkt heigi, het d’Frou Kätheli betüüret, und so isch der Vorwurf, us Liebi hinder em Zuun blibe z’sy, uf ihm allei blybe lige.

		Under em beidsytige Flyß offe z’sy und sech gägesytig nüt meh z’opfere, sy du di nächschte Wuchen und Monete zwüschem herrschaftleche Paar im süeßischte Glück verstriche. Und e bsunderi Harmonie isch du zvollem no dry cho, wo-n-es sech befunde het, daß nach möntschlecher Voruussicht der Töldi über ds Jahr nümmen einzig Chind im Huus wärdi sy.

		Aber under em Glück sy d’Sorge wyter gschliche. Sowyt der Oberscht um ne neue Müller uus isch, er het keine chönne finde. Und der Stulle-Hans-Ueli het’s wieder müessen übernäh, dem Oberscht z’säge: «Es chunnt Ech kene meh, bis daß ordli Gras über di Sach gwachsen isch.» Der Oberscht het gseh, und der Pfarrer Gryph het ihm’s bhertet, daß mit den Alte nüt meh z’mache sygi. Under sich hei di alte Burelüt usgmacht gha, der Müller-Chrischte heig halt doch furtmüesse, wil er im Ufstand zu de «Herte» ghört heigi. Vo Bärn uus syg er vertribe worde, und daß der Oberscht derzue Hand botte heigi, das zeigi, daß er halt doch Trabant vo den Underdrücker syg, göb was er machi und sägi. Sobald du dem Oberscht das klar worden isch, het ihm sy Stolz verbotte, länger um ihres Vertroue z’wärbe. Derfür het er sech etschlosse, 218 ’s mit de Junge z’probiere, wo der Chyb vom Burechrieg här nid so tief im Härz treit hei.

		Er het dermit agfange, daß er eint und andere junge Bursch zur Arbeit uf em Schloßguet dungen und i der Zwüschezyt im Schybeschieße mit der Reismusketen instruiert het. Alli Wuchen einisch het er mit ne ne Schießet agstellt, und wär drümal i ds Schwarze breicht het, däm het der Oberscht e Büchse gschänkt. Vor allem het er’s grad juscht uf die abgseh gha, wo im Verdacht gstande sy, si heige der Brächt abgschmiert.

		Wo ds Loub wieder rot worden isch, het me z’Hünige keini glänzende Cavalcade gseh mit Beizivogel über d’Fälder ryte, aber bi nere Turbehütten isch gäge Hubewald zue e Schießplatz ygrichtet gsi, und dert het der Oberscht Wendschatz uf sy Fuuscht und syni Chöschte der Republik währschafti Soldaten erzoge — frylech mit Hülf vom Chriseggle-Chrigel. Di Alte hei däm Wäse zwar geng no nid trouet — trotz de gschänkte Muskete — aber us Gwunder hei si doch afange vo wytem zuegluegt. D’Frou Oberschti isch de albe mit dem Töldi o cho zueluegen und het mit fründleche Worte di guete Schützen ufgchlepft.

		So sy si einisch am Schieße gsi, währed zringsetum d’Chüe gweidet und da und dert es Füürli heimelig bränntelet het, da chunnt vo Tägertschi ufe ne rot und schwarz bchleidete Ryter cho az’traben und bringt dem Oberscht e Brief. Nid für nüt hei alli mit nere gwüsse Spannung gluegt, wie der Oberscht der Brief usenanderefaltet. Me het gmerkt, es isch öppis Ungwahnets und Wichtigs. Ja, es isch e Befähl gsi, uf der Stell ga Bärn z’cho, vor e Chriegsrat. Natürlech het der Oberscht niemerem ussert syr Frou öppis dervo gseit. Aber trotzdäm 219 isch zmorndrisch ganz Hünige fascht verzablet vor Ungeduld, für z’wüsse, was der Schloßherr für Bricht heibringi. Ds junge Volk isch ob de Waffenüebunge chriegsluschtig worde gsi, und daß under den Eidgenossen öppis im Ungreis sygi, het me ja scho lang ghöre brichte.

		D’Frag: «Git’s Chrieg, mueß i o gah?» het natürlech dem Oberscht nid minder z’dänke gä als syne junge Hüniger-Musketier. Unwillkürlech isch er schärfer gritte, und mit kampfluschtigen Ougen isch er zur feschtgsetzte Stund im Rathuus vor di gestränge Herre trätte. Aber wär beschrybt sys Erstuune, wo-n-ihm, nahdäm er no rächt lang i der Vorstube het dörfe warte, der Chriegsratspresidänt mit unheilbrüetender Stirnen eröffnet, es sygi dem Rat zu Ghör cho, daß der Herr vo Hünige gänzlech unbefuegterwys Burelüt mit Waffe versorgi und sogar zu chriegerischen Exerzitien ufbieti, er söll über di Sach Uskunft gä.

		Der Oberscht het gchochet vor Zorn und sy große Filzhuet vor em Presidänt — villicht nid ganz duuch — uf e Tisch gleit und agfange: «Myni hochverehrte Herre!...»

		Aber da het’s grad gheiße: «Herr Oberscht, i mueß Ech bitte, Ech welle reschpäktvoller Forme z’beflyßige!»

		Na mene verwunderet-zornige Blick uf e Presidänt zieht der Oberscht sy Huet wieder a sech und fahrt wyter, syni harmlose Schießete z’verteitige. Er heig ja nüt anders im Sinn derby, als ds Vertroue vo der Buursami zu sich und zur Regierung wiederhärz’stelle.

		«Wie dörfet Dir nume dra dänke, i ds Fäld z’zieh, bevor das Vertroue wieder da isch?» het er gseit. «Ds Bärnervolk geit Euch nie für ne Regierung i Chrieg, sondere für Land und Freiheit, Wyb und Chind.»

		«Mer hei Ech nid citiert, für Eui Meinung über d’Regierungspolitik 220 z’ghöre, Herr Oberscht», schnauet ne der Presidänt a. «Dir chönnet jitz einschtwylen abträtte.»

		Er het du wieder e Halbstund dörfe ga warte, und du het men ihm eröffnet, der Chriegsrat welli di gueti Absicht, i dere di Exerzitie sygen usgfüehrt worde, us bsunderer Gunscht und Nachsicht anerchenne. Aber settigi us usurpierter Machtvollkommeheit agstellti Experimänt zur Härstellung des Vertroues sygen unütz, unerwünscht und höchscht gfährlech. Di Waffe sygen unverzüglech wieder yz’zieh und jegleche Schießet fürderhi strängschtes verbotte. Im übrige well me’s für dasmal la guet sy.

		Dem Oberscht isch es gsi, wie wenn me ne i ne ganz frömdi Walt ynegstellt hätti. Und doch het er di Herre vom Chriegsrat alli gkennt, mänge dervo als tüechtigen Offizier vo offenem Verstand. «Es isch grad, wie wenn me ne nes Brätt vor e Chopf nagleti i däm Rathuus», het er sech gseit. «Was isch o das? Früecher isch es emel anders gsi!»

		Er isch grad vom Rathuus ewäg zu sym Schwigervatter, dem Herr Seckelmeischter Willading, für ihm ga ds Härz z’lääre, wil er ds bittere Gfüehl het gha, es wärdi gägen ihn intriguiert.

		Der Herr Willading het ne, wie geng, fründlech epfange; aber über d’Chlage vom Oberscht het er schier öppis wie Schadefreud gha. Er isch sech mit der Hand langsam dür e Bart gfahre, het der Schwigersuhn ablinzlet und gseit: «My liebe Fründ, Dir heit’s eso welle ha. I han Ech ja d’Türen ufta gha, aber Dir heit absoluti nid yne welle. Dir heit’s vorzoge, Euer Wäge z’gah; i han Ech la mache; aber jitz dörfet Der Ech nid verwundere, daß Der allei blybet.» — Na mene Chehrli fahrt er furt: «Dir 221 chönnet Ech’s ja überlege. Wenn Der Ech anders bsinnet, so cha men im Früehlig geng no luege. — Nume förchten i, jitz, wo me weiß, daß Dir eigeti Wäge ganget, chönnt’s de nid so glatt gah. — I würd’s probiere. Tüet es Gleich und...»

		«Nie — nie!» antwortet der Oberscht. «Hütt weniger als je!»

		«Ja nu», meint der Herr Willading, «i trouen Ech der Muet zue, der Wäg allei under d’Füeß z’näh. Aber, öb Der läbig a ds Zil chömet...»

		«Läbig?»

		«I meine, öb Der’s erläbe wärdet, daß Eui Ideal gryfbari Form überchöme, schynt mer fraglech.»

		Uf das hi het der Oberscht ds Gspräch abglänkt, für no zerfahre, was eigetlech dussen i der Wält gangi und wo’s use well mit de Katholische.

		«Daß Gott erbarm!» het der Seckelmeischter gseit. «Das chunnt jedefalls nid guet. Afange hei si trotz allnen Abmachunge, daß kei andere Bund meh söll gälten als d’Eidgenosseschaft, der boromeisch Bund erneueret, und jitz gange si z’Schwyz inne so strub um mit denen arme Reformierte. Si hein ere gchöpft; anderi sy ne glücklech no ertrunne, aber si hei alles Hab und Guet müesse dahinde la. Grad juscht sy der vo Werdt und der Früschig yne greiset, für ga Vorstellunge z’mache. Wenn si unverrichteter Sach umechöme, so wett i de für nüt meh guetstah. Der Herr de la Barde, der französisch Gsandte, hüschteret zwar gar grüüslech dasume, für der Fride z’rette. — Aber i gloub, es treit ihm nüt meh ab.»

		Für hütt het der Oberscht Ydrück gnue heibracht. Fascht isch ihm d’Ussicht uf e Chrieg zu mene Troscht worde. E Fäldzug hätt ihm doch villicht Glägeheit gä, 222 dütlecher z’zeige, wie-n-er’s meini, oder de... ja de! Ob dene Chriegsgedanke hätt er du no schier vergässe, dene Hüniger-Bursche di gschänkte Muskete wieder abz’näh. Er het ne du gseit, me well se-n-über e Winter dem Büchsemeischter i Gwahrsam gä, und so hei si se guetwillig wieder i ds Schloß abgliferet.

		Dasmal isch es über ds Mäß vo däm gange, was der Oberscht im stille het chönne verarbeite. D’Frou Kätheli het natürlech welle wüsse, was los syg. Und im erschten Ougeblick het si nid rächt gwüßt, söll si’s vo der heitere Syte näh oder sech förchte, wo-n-er uf ihri Frag: «Was hei si vo Der welle? Es git doch nid öppe Chrieg?» losbricht: «Wenn’s no das wär! So gäb’s doch e Müglechkeit, mit Ehre druus z’cho. Aber das gönnt me mir nid. — Si wei mer nah-ti-nah der Boden under de Füeß wägzieh. Si gönne mer’s nid, daß i hie usse mit myne Lüten uf ne grüene Zweig chume. Wenn si chönnte, so nähmte si di wieder vo mer ewäg...» Er isch wie ne Leu im Saal uuf und nider gange, und d’Frou het ne mit ängschtleche Blicke verfolgt, bis zu däm letschte Wort. Da steit si-n-ihm i Wäg und fragt: «Wär?» — Statt z’antworte, streckt der Oberscht beidi Füüscht i d’Luft und seit: «Aber dir müesset no erfahre, wär i bi!»

		«Bärni, Bärni! Säg mer, was isch gange?» fragt d’Frou Kätheli und leit ihm ihri herrleche weichen Armen um e Hals. Na mene stöbere Blick a d’Dili ufe het er gschine wieder zue sech sälber z’cho. Er het sy Frou a sech drückt und sech i ne Fauteuil am Kaminfüür la zieh, und du het er du wieder afa loslege, wie’s d’Frou Kätheli no nie erläbt gha het. Zerscht isch si vor ihm blybe stah und het ne la rede, und du het si sech uf syni Chnöu nidergla, sy Chopf i ihri Händ gnoh und ihm gseit: 223 «Bsinnsch di no, Bärni, i der Chuchi z’Brunnadere hei mer zsämen usgmacht, z’Hünige welle mer de für üs sy und es söll niemer nüt agah, was mir da usse trybe. Und da derby blybt’s, mer schnyde glatt ab mit dene z’Bärn, bis daß mir hei, was mer sueche. Und wenn’s Chrieg gä sötti, so hei si di doch de nötig; de isch es de a dir, der Prys z’mache.»

		Di paar Wort hei dem Oberscht wohl ta. Es isch vo denn ewäg z’Hünige gsi, wie na mene Gwitter, heiter und warm. Und je strüber der Winter um ds Schloß ume tobet, d’Fänschter gschüttlet und Schnee uftreit het, descht herrlecher isch ds Glück vom herrschaftleche Paar ufgange. Als liebe flyßige Gascht isch der Pfarrer Gryph en intime Züge vo däm Glück gsi.

		Der Schnee het frylech d’Wäge deckt und d’Lüt i de Hüser bhalte — me het wenigschtes di ungstörti Stilli der Houptsach nah gmeint der Strängi vom Winter z’verdanke —; aber eine het er doch düre gla vo Bärn här, wo mit eim Schlag alles g’änderet het: e Ratsweibel, wo churz vor Wiehnachte dem Oberscht der Marschbefähl ga Länzburg bracht het.

		Das isch e Donnerschlag us heiterem Himmel gsi, Und er het e furchtbari Würkung ta. Der Oberscht und sy Frou hätte nie gloubt, daß es se so hert achäm. Aber nam erschte Schräcken isch doch über Beidi e herrleche Stolz und e großi freudigi Zueversicht cho, wil si sech gägesytig ygredt hei, jitz syg der Ougeblick cho, mit Gottes Hülf öppis z’tue, wo dem Oberscht syni Zil vor aller Wält ändlech wärdi i ds rächte Liecht rücke, syni Nyder und Gägner wärdi z’schande mache. I där Hoffnung sy si no feschter worde, wo der Oberscht mit gringer Müej syni freiwillige Musketier het mögen überrede, 224 mit ihm usz’rücke. Wohl het’s ne gruuset ab em stränge Winter; aber d’Luscht, öppis z’gseh und z’erläbe, het se doch ab em Ofetritt zoge.

		Am Tag na Wiehnachte, a mene schöne chalte Morge, sy si ufbroche. Di letschti Nacht vor em Abmarsch isch für en Oberscht und sy Frou gräßlech gsi. Es jedes het syni üsserschte Seelechräft zsämegnoh, für dem andere nid ds Härz schwär z’mache. Aller Wahrschynlechkeit nah het der Oberscht nid chönne wieder zrügg sy, bevor der Buz het söllen alange. Das hei si wohl gwüßt, und e furchtbari Angscht het se Beidi gmarteret. Z’momäntewys hei si Beidi zsäme briegget. De hei si sech wieder zwunge, sech tröschtlechi Müglechkeiten yz’rede. Ds Käthelis Muetter het ja de sölle ga Hünige cho, damit es nid allei syg. Müglecherwys chönni ja villicht der Oberscht o uf nes paar Tag vom Regimänt abcho. Und usgschlosse syg’s am Änd o nid, daß es nid zum Üsserschte chömi, daß me sech uf der Tagsatzung no anders bsinni, und so wyters.

		Aber wo si zsäme vor ds Töldis Bettli cho sy und dä so ahnungslos hei gseh schlafe, isch es wieder über se cho, meh no über en Oberscht als über d’Frou. Er het lang keis Wort vürebracht, bis es ihm etfahrt: «Myn Gott, myn Gott! — dä guet Bueb!» Si hei sech lang chönne wehre. Me cha sech i settige Momänte mängs vorrede; wenn nume d’Ahnunge nid wäre!

		«Aber gäll, du chunnsch de so gschwind umen als irged müglech!» het d’Frou Kätheli geng wieder gseit. Und är het wieder alles zu ihrem Troscht vürebracht, was er nume chönne het. Erscht na Mitternacht isch e Müedigkeitsschlaf uf se cho, us däm se scho bald es Chlopfen a der Stubetüren ufgschreckt het. Der Pfarrer Gryph sygi 225 da, het’s gheiße. Es het chuum taget; aber der Oberscht het ne gheiße gha cho.

		D’Nacht isch düregkämpft gsi, und d’Ussewält het sech ygstellt. Jitz het’s gheiße, sech fescht zeige.

		Im Saal sy di junge Musketier versammlet gsi und d’Chnächte vom Oberscht. Es spärlechs Lampeliecht het uf de Waffe glänzt und phantaschtischi Schatte gworfe. Sobald di herrschaftlechi Familien erschinen isch, het der Pfarrer lut und fyrlech afa läse:

		«Herr, ergreife den Schild und Waffen, und mache dich auf, mir zu helfen. Zücke den Spieß, und schütze mich wider meine Verfolger. Sprich zu meiner Seele: Ich bin deine Hülfe.» «Wer unter dem Schirm des Höchsten sitzet und unter dem Schatten des Allmächtigen bleibet, der spricht zu dem Herrn: Meine Zuversicht und meine Burg, mein Gott, auf den ich hoffe. — Ob tausend fallen zu deiner Seite und zehntausend zu deiner Rechten, so wird es doch dich nicht treffen.»

		Der Pfarrer leit d’Bibel ab und seit: «Manne, Bärner! Es söll nid eue Gedanke sy, mit heiler Hut us em Kampf hei z’cho. Der böscht Fall für ne rächtschaffene Ma isch nid der Tod uf em Schlachtfäld, sondere wenn er der Muet verliert. Wär der Muet verlore het, isch nümmen im Stand, d’Ehr z’rette. Und ohni die chömet mer nid hei! Lueget uf euen Oberscht, wychet nie vo syr Syte! — Und dir, liebe Fründ — zum erschtemal het der Pfarrer ne hie mit du agredt — gäb’s der lieb Gott, daß du i de Fueßstapfe vo dym große Vorbild, vom Held vo Murte, chönnisch blybe, jitz o uf em Schlachtfäld, so guet wie daheim!»

		Nachhär het der Oberscht d’Fahne vo der Wand abegnoh, het se syne junge Soldate dargstreckt und gseit:

		226 «Manne, dir wüsset, für was mer uszieh, es gilt d’Verteidigung vom Heiligschte, was mer hei: vo üsem Gloube, vo üsem Vatterland, vo üser Freiheit. Mer fächten also mit Ehre, und drum erwarten i vo euch nid nume, daß der mannhaft zu der Fahne standet, sondere dir söllet nie vergässe, daß dir Chrischten und rächtschaffeni Bärner syd. — Wär treu zur Fahne wott stah, treu zu mir, söll d’Hand uf d’Fahne lege!»

		Si hei alli di rächti Hand uf d’Fahne gleit, und der Pfarrer het langsam und ydringlech gseit: «Der Mensch siehet, was vor Augen ist, Gott aber siehet das Herz an.»

		Du het der Oberscht befole niderz’chnöue, und der Pfarrer het für di Usrückenden und die, wo daheim blibe sy, bättet.

		Nachhär sy di Manne lutlos di chlyni Stägen ab i Hof, wo d’Roß parat gstande sy.

		Der Oberscht isch zrügg blibe, und währed der Pfarrer uf der Stäge gwartet het, sy sech der Oberscht und sy Frou um e Hals gfalle. «Bhüet di Gott», het er mit erstickter Stimm gseit, «und di o!» Und dermit het er der Töldi uf d’Arme gnoh und ihm es Müntschi gä. «Bis geng lieb mit der Mama! — Bhüet ech der lieb Gott!» — Du isch er use.

		d’Frou Kätheli isch mit dem Töldi a ds Fänschter gangen und het ihm zeigt, wie der Papa ufgsässen isch. No einisch het ere ds Härz im Lyb glachet, wo-n-er so stolz und schön im Sattel gsässen isch, im Glanz vo der Morgesunne, umgä vo syne Chriegsmanne. Er het mit heiterer Stirnen ufegluegt und het sy große Fäderehuet gschwänkt, und du sy si abmarschiert. No einisch grüeßt der Oberscht über e verschneite Chrutgarte. Da chunnt’s der Töldi a, er well ne no nachespringe, no einisch der 227 Papa ga luege. Er achtet nid, daß d’Mama totebleich uf em Fänschterbank sech a d’Wand lähnt, und stürmt zur Türen uus. Aber dert het ne der Pfarrer abgfasset und wieder ynetreit. Der Bueb het sech gwehrt und eismal über ds andere gschroue: «Papa, Papa! Löit mi use, i wott zum Papa!»

		Über däm härzzerryßende Gschrei isch d’Frou Kätheli wieder zue sech cho und het mit Hülf vom Pfarrer sech gmüejt, der Bueb z’tröschte. Underdesse hei di Usrückende ds Brüggli bi der Schmitte passiert gha und sy Höchstette zue gritte, und im Rank hei si zum letschtemal Fahnen und Hüet gschwänkt.

		Nidergschlage, erschöpft und doch ruehlos isch di armi Frou Kätheli der Tag über vo Stube zu Stube, für Beschäftigung z’sueche. Ihri Dienschtlüt hei ufrichtigs Beduure gha mit ere, sy aber sälber eso gschlage gsi, daß neue niemer het möge rede. Am Namittag sy die vom Schloß z’Dießbach cho luege, was d’Frou Kätheli machi und hei se merkwürdig vernünftig gfunde.

		Natürlech het d’Frou Oberschti der Nacht mit Angscht und Sorgen etgäge gseh. Und so müed si gsi isch, het si doch kei Schlaf gfunde. Es isch scho spät gsi, da ghört si ungwahneterwys loufen i de Gäng, ängschtlechs, ufgregts Rede. Si steit uuf, geit under d’Stubetür und lost. Da gseht si dür ds Turmfänschter, am Änd vom Gang, e rote Schyn. Si rüeft de Dienschte, wo dunden im Gang zsäme rede.

		«Was isch los?» fragt si.

		«Es brönnt, Frou Oberschti», antwortet’s d’Stägen uuf.

		«Wo?»

		«Über d’Garnbuuchi ufe, gäge Dießbach zue.»

		Ohni es Wort z’säge, geit sech d’Frou Kätheli ga alege, 228 lat der alt Chnächt rüefe, wo jitz d’Roß bsorget het, und befiehlt ihm, i der Schmitte, i der Sagi und i der Schüüren alles Mannevolk z’wecke. «Ganget ga luege, ob der öppis chönnet hälfe, und bringet mer Bricht! I warte druuf.»

		Si het so härzhaft befole, daß ere würklech o gfolget worden isch. Underdesse het me der gruusige Füürsüüle zuegluegt, wo hinder mene Hubel ufecho isch und ds Gwülk und d’Schneehäng a der Hube grötet het. «Erbarm sech der lieb Gott über di arme Lüt, wo jitz zmitts im Winter das Unglück hei!» seit d’Frou Kätheli. — Da etwütscht ihrer Ufwärtere, wo näben ihren am Fänschter gstanden isch, e Brüel.

		«Was hesch, Eisi?»

		«Verzieht, Frou Oberschti, i ha gwüß, gwüß gmeint, i gsej e Wolf.»

		«Ach, was chunnt der o z’Sinn!»

		«E wohl, luegit! Luegit dert, wie-n-er dür e Schnee uus fahrt! — Eh, daß sech die so zu de Hüsere zuehe löj. Das bedütet e stränge Winter. — Luegit, er chunnt alli Gredi gäem Huus zue. Will’s Gott hei si d’Türe guet zueta übernide!»

		Scho het d’Frou Kätheli wellen afa schmähle, ds Eisi gsej Gspänschter, da gseht si sälber das Tier, wie’s dem Huus nah strycht. Es isch ere ne Tschuder dür e ganze Lyb gloffe, und si seit: «Wahrhaftig, wenn nid üse Hund, der ‹Tiger›, scho lang tot wär, i sieg, es syg ne. — Gang lue, Eisi!»

		Der vermeintlech Wolf isch um e Husegge verschwunde gsi. Ds Eisi het keis Glid dörfe rüehre vor Angscht und Gruuse. Da geit d’Frou Oberschti sälber vo eier Hustüre zur andere. Es het se dunkt, si ghöri das Tier hüülen und a menen Ort a nere Türe chratze. Aber 229 si het’s niene meh gseh. Wo si wieder usechunnt, seit ds Eisi, es heig das Tier gseh der Wäg uus loufe, geng d’Schnouzen im Schnee.

		Füür und Röti hei baldeinisch abgnoh und sy ändlech ganz verschwunde. Am Morgen isch du der Chnächt cho brichte, d’Chriseggle syg stübis und rübis z’Bode brönnt. Ds Chrigels Eltere, armi, verachteti, alti Lütli, heige sech ga Dießbach abe gflüchtet. Da het d’Frou Oberschti befole, me söll se-n-i ds Schloß bringe. Und zur Verwunderung, ja schier zum Etsetze vo de Dienschtlüte, het si di Obdachlosen im lääre Mühlistöckli underbracht und mit allem Nötige versorget. Si het e Bueb us em Dorf mit Botschaft dem Oberscht nachegschickt. Und dä het du der Bricht heibracht, der «Tiger» syg dem Oberscht nachegloffen, und der Chrigel heig ihm müesse bychte, daß er der Hund synerzyt gar nid töt, sonderen i der Chriseggle, bi synen Elteren, ygsperrt gha heigi. Das het du der Frou Kätheli no Freud gmacht. Das glychi abereinisch dem Chrigel. Aber, was se weniger gfreut het, isch gsi, daß di alte Lütli vo der Chriseggle sech nid hei la usrede, me heig ne ds Huus a allne vier Eggen azündtet, das sygi dem Chrigel z’leid ta worde. Me heig ihm’s mängisch dröit.





Vierzehntes Kapitel




		Mitti Jenner isch es gsi und gruusam chalt, wo ne Kuppele Soldate, zmitts drunder Schlupf-Samelis Eltischte, der Ruedi, und der Neueschwander Köbi vom Hünige-Dorf, mit Schnupen und Chyche dür ds Gstrüpp vom Maiegrüen ufgchräblet sy. Wenigi Schritt wyter oben am Bärg isch e junge Stadt-Bärner-Offizier i nere Blütti gstanden und het der Bärg ab grüeft: «Hie Regimänt Morlot!» Ohni z’antworte sy di Soldate wyter der Schnee uuf gstampfet — ’s het niemer Schnuuf gha zum Antworte.

		«Hie Regimänt Morlot!» rüeft se der Offizier no einisch a. Kei Antwort. — «Wo ghöret dir hi?» — Jitz antwortet eine mutz: «Aargäu, Wendschatz.» — Ergerlech seit der Offizier zue sech sälber: «Wo sy de üsi hi?» Und wo-n-ihm wieder niemer antwortet, brüelet er dene Wendschatzer nache: «Dir syd lätz! Der Oberscht Wendschatz isch dert rächts unde, vor em Wald usse.» Dä guet Ma isch sälber lätz drinne gsi. Ds Regimänt Morlot het wäge mene Steibruch linggs usboge, was dä jung Offizier nid gmerkt het. Er isch voruusgchlätteret gsi und i d’Wendschatzer yne grate, währeddäm syni eigete Lüt dem große Huufe nah ne gäbigere Wäg sech usgsuecht hei.

		Bald druuf git’s oben am Bärg es ruuchs Glächter. «Heit se, heit se!» ghört men eine brüele. Es het anere flugmüede Kanonechugle gulte, wo mit Ziggzaggsprünge zwüsche de Buechestämme düregfahren isch. Nah-ti-nah isch uf em Chamme vom Bärg viel Bärner Chriegsvolk zsämegloffen und blybe stah. Zu ihrne Füeßen isch i 231 mene tiefen Yschnitt ds Dorf Hägglige gläge, es Gnischt vo vermieschete Stroudecher, und derzwüsche het sech allerhand Chriegsvolk mit wildem Brüel dasumetribe. Derzwüsche het da und dert e Büchseschutz ufblitzet. Und änet dem Dorf het e Chnöuel vo Lüt grobs Gschütz über ne verschneite Hubel ufgschleipft. D’Roß, wo di halbi Zyt uf de Chnöue gsi sy, sy vo allne Syte ghouen und gstüpft worde, daß Gott erbarm.

		Da het’s undereinisch under de Bärner uf em Mauegrüen gheiße: «Gät ne! Gät ne! — Seh! Vüren ietz mit dene Blasrohr!» Und du het me nes Paar Musketier dür di dicki Reieten a Waldsoum vüre gla. Mit großer Umständlechkeit sy di schwäre Gwehr wieder gladen und uf Boumgable gleit worde, und du het’s afa chlepfe, bald da, bald dert. Us em Dorf sy geng meh Lüt der äner Bärg uuf gflohe.

		«Wei mer no einisch hinger se?» het’s uf em Mauegrüen gheiße. Vom lingge Flügel här isch befole worde: «Vorwärts! Hie Bärn! Uf se!» Und du het’s under Chräschle, Chrachen und Chlepfen e Drückete gä dür e Waldsoum use. Es paar Trummle hei grumplet, es paar Pfyfe derzue glüürlet, und mit großem Brüel isch e gwaltige Huufe, der Spieß uf der Achsle, der Bärg ab, halb i Gümp, halb grütscht.

		D’Musketier sy am Waldrand obe bliben und hei langsam wytergschosse. Eine vo de Hüniger het sech di bluetigi Hand gschläcket und derzue brummlet: «Di cheibe kardolische Fotzuhüng!»

		Am änere Bärg het me bald nüt meh gseh als d’Spure vo de Flüchtigen im Schnee. Im Dorf unden isch no kommandiert und zangget worde, aber ds Kampfgschrei het ufghört gha. Uf em Hubel zwüsche Häggligen und 232 Dottiken isch der General von Erlach mit syr suite erschine. Und bald druuf het me Hornsignal ghört. «’s wird uus sy, für hütt», hei si uf em Maiegrüen gseit, und du het me da und dert en übermüetige Juzer ghört, vo Lüte, wo dermit hei welle säge: «Gott Lob u Dank, i läben emel no.» —

		Im Dorf unde hei si Fähnli um Fähnli ralliiert, was under großem Brüel vor sech gangen isch, wil me d’Lüt, bsunders d’Waadtländer, schier nid us de Hüser use bracht het, wo si Proviant und ander Sache gsuecht hei. Bald het’s o dür e Wald uuf tönt: «Regimänt Wendschatz! — Brugg! — Hie Brugg!» — Wyter unde het eine brüelet: «Aarau! Aarau!», en andere: «Zofige!» Und so hei sech nah-ti-nah Truppele gsammlet um verschidefarbigi Fahne. Üsi Hüniger sy der Wald ab gäge dä Hubel, wo vori der Generalstab gstanden isch, und dert hei si richtig ihren Oberscht gfunde mit sym Adjutant und es paarne Lüte vo syr spezielle Fahnekompagnie. Er isch schön ufrächt uf sym Falbtschägg gsässe. Der Bruschtharnisch het matt rot gschimmeret. Der Oberscht het gäge d’Turmspitze vo Länzburg überegluegt, wo men als Silhouette über mene waldige Hubel no het mögen underscheide. D’Sunnen isch wie ne riesehafti füürigi Chuglen über nere breite Näbelschicht gschwumme. Violetti Schätte sy über d’Hublen ufgschnaagget und hei der Purpur vo de Schneefälder abgläcket. Da und dert sy dicki Chlümpe vo Mannschaft de Dörfer zue marschiert, wie wanderndi Wäldli vo Spieße. Scho wyt äne, uf der Straß gäge Länzburg, isch der Generalstab zrügg gritte, chuum no z’underscheiden im chaltblaue Dunscht vom Tal.

		Der Oberscht Wendschatz het Befähl gha, mit sym 233 Regimänt am Maiegrüen z’blybe, währed di andere Truppe sech hinder d’Front i d’Quartier verzoge hei. Im Vorbyryte seit ihm e Bärner Offizier: «Chumm de hinecht o ga Länzburg! Dert git’s gueti Quartier!» — «I ha nüt z’tüe dert», antwortet der Oberscht, und der glych Bscheid het er no verschideni mal gä.

		Währed er da uf d’Rappört vo syne Houptlüte gwartet und Befähle gä het, röte sech undereinisch der Schnee und di graue Buechestämm, und wo men umeluegt, stygt e großi Füürsüüle zmitts us em Dorf Dottiken uuf, und chuum zwo Minute nachhär gseht me z’Händschiken äne ne Röti ufgah.

		«Das fat guet a hinecht», seit der Oberscht zum Houpme Wyßhan, «di verdammti Unornig! — Da blybe gwüß wieder es paar Bsoffeni drinne. — Lueget de, daß es hie nid o so geit; si sölle mira uf freiem Fäld Füür amache, wenn es se z’hert früürt.»

		I däm Ougeblick gseht der Oberscht syni Hünigermanne, d’Musketen under em Arm und d’Händ wohl verwahret i de Hoseseck oder under der rote Casaque.

		«So», seit er zu Schlupf-Samis Ruedi, «gfallt der das jitz besser als ds Turbebyge, he?»

		«De no sauft, Herr Oberscht», meint dä.

		«Du channsch jitz de mit dem Neueschwander uf Othmarsinge, lue, dert äne — jitz brönnt’s bim Donnerschieß dert o scho! Mueß de hinecht no alles z’Bode? — i d’Mühli, und dert blybet der de Beidi zum Schutz vom Müller und syne Lüte, bis daß alles andere Chriegsvolk us em Dorf furt isch, i giben ech de no nes Halbdotzen Aargäuer mit. Und dernah, wenn alles wieder suber isch, so suechet der mi de halt wieder. — Verstande?»

		«Ja, Herr Oberscht.»

		234 I däm Ougeblick chunnt der Chriseggle-Chrigel der Bärg uuf, dem Oberscht cho säge, er heig e Stall und Quartier für ihn gfunde.

		«Guet», seit der Oberscht, tuet aber ekei Wank.

		Währed si da so im gruusige Schyn vo der Brunscht und under Rouchschwade zsäme rede, ghöre si am Waldsoum öppis brümele. Wo me nächer luegt, hocket, zsämegsunken a nere Bueche, e katholische Soldat und bättet ohni Ufhöre sys Paternoschter, währed ihm Tropf um Tropf ds Bluet über e Chopf und ds Gsicht abrünnt.

		«Es sött sech eine syneren anäh», seit der Oberscht — «Wyßhan, isch der Fäldschär nid umewäg?»

		Chuum het der Oberscht das gseit, so rüeft men ihm vo wyter unden öppis zue. Er nimmt d’Zügel uuf und rytet es paar Schritt wyt abe, git Befählen und versuumt sech derby. Und i däm Momänt ghört men öppis tätsche, und e gräßleche Todesschrei fahrt dür e nächtige Wald uuf. Es isch allne dür March und Bei gfahre. Under der Buechen isch es still blibe. E rötlechi Gstalt isch im Waldsoum verschwunde.

		«Was isch ächt das für ne Bluethung, wo das chönne het?» fragt eine vo de Soldate. Und en anderen antwortet: «Däm arme Tropf isch’ guet gange.» Und du isch nümme wyters dervo gredt worde. Aber alli sy vom Gruusen erfasset gsi und hei sech ihri Gedanke gmacht.

		Der Oberscht het ändlech alli syni Offizier um sech versammlet gha und d’Befähle für d’Nacht usgä. Es sy Streifwachen usgschickt worde mit der Wysung, jede Plünderer uf em Platz niderz’mache. Das es d’Soldate mit däm Befähl öppe gar z’gnau wärde näh, het der Oberscht nid gha z’förchte. Vo eim Tag uf en andere cha me nid us mene guete Bäremutz e Profos mache, und bi 235 där stränge Chelti het me de Lüte nid chönne dervor sy, daß si gange ga Holz näh i de Hüsere. Und de, wär het de sölle ga nacheluege, was näb em Holz alles mitlouft? Me het sech i der fyschtere Nacht meh uf ds Härz und uf e natürleche Rächtssinn vo de Soldate müesse verla, statt uf d’Disziplin vo oben abe. —

		Vo der Chelti tribe, sy jitz alli Kompagniee, Streifrotten und Fäldwachten uf ihri Pöschte marschiert. Der Oberscht het der Jakob mit dem Roß und dem Hund i ds Quartier gschickt, i d’Tieffetmühli z’Dottike. Är sälber het sech uf e Wäg gmacht, für ga z’luege, wie syni Befählen usgfüehrt wärde. I ds Houptquartier ga Länzburg het er der Houpme Wyßhan gschickt.

		Da fallt sy Blick uf di Hünigermanne, wo vergütterlet um nes Füür umegstande sy. «Ja so!» seit er, «syd dir no da? — Aber jitz han i niemermeh, mit ech z’schicke. So ganget alli sächs! Also, dir wüsset, was der z’tüe heit, he?»

		«Ja, Herr Oberscht.»

		«Guet, so grüeßet mer de d’Müllerslüt. Bhüet ech Gott!»

		Mit länge Schritte sy di sächs Hüniger i d’Nacht use verschwunde, und der Oberscht isch de Fäldwachte nachegange. Der erscht rächt Kampftag isch vorby gsi. Het der Tod no nid so rychi Ärnt gha, so isch doch der Chrieg i syr ganze Rüüchi Meischter gsi. Sowyt Chriegsvolk im Land glägen isch, het me’s a Brünscht und Lagerfüür chönne gseh. Nid weniger als achtezwänzig Hüser sy i där einzige Nacht hienachen und dertnache dem Maiegrüen abbrönnt. Und was gsoffe, gstohle, mißhandlet, gmordet und sünscht no wüeschts tribe worden isch, das het me nie alles vernoh, nid z’rede vo unändlechem 236 Eländ, wo i där Nacht sy Afang gnoh het, vo moralische Schulde, die innert zwölf länge gruusige Stunde kontrahiert worde sy, und vo mängem Gottesgricht, wo da i der Fyschteri mit alte Sünden abgrächnet het.

		Scho was di sächs junge Hüniger underwägs erläbt und i der Mühli z’Othmarsinge brichtet hei, isch strub gnue gsi. Natürlech isch ds Dorf voll Chriegsvolk gläge, meischtes Waadtländer Ryterei. Hert hinder der Mühli geit’s stotzig bärguuf, gäge ds Maiegrüen, und a däm Bord geit der Wäg gäge Dottike düre, so daß di sächs Musketier grad i Mühlhof abegseh hei, wo dür e Schyn vo mene Bivouacfüür belüüchtet gsi isch. Es wüeschts Brüel isch us däm Hof ufecho, und es het di junge Hüniger dunkt, si ghöre ds Müller-Chrischtes Stimm druus use. Si blybe stah, losen und luege. Und richtig, da parlamäntiert der Chrischte mit de Draguner, und d’Mülleri und ds Käthi hei o mit ne z’tüe gha. Nid lang geit’s, so gseht me nes paar vo dene wältsche Galeni hinder ds Käthi grate. Da hei di sächs gwüßt, was si z’tüe hei. Uf em Hindere sy si alli a eim Huufe ds Bord abgrütscht, und wie uf ds Kommando stürme si mit den umgchehrte Musketen uf di Waadtländer los: «Weit dir mache, daß der dänne chömet, dir himmelsdonner Parliwudraguner! Das Meitschi isch üsers. Hie Hüniger! Chrischte! Käthi! Hinger üs hingere!»

		Dä Überfall isch de Waadtländer doch z’ungsinnet cho, so daß si nid Zyt gfunde hei, sech zur Wehr z’setze. Ja, der Neueschwander Köbi het scho eine gchropfet und hindertsi i Schnee usetribe. Di andere sy dervogstobe. D’Müllerslüt hei sech nid gwüßt z’fasse vor Chlupf und Stuune. Aber si sy bald wieder zue sech cho und hei sech 237 mit ihrer wie vom Himmel gschneite Schutzmannschaft i ds Huus yne gflüchtet. D’Mühli sälber isch voll Chriegsvolk gsi. Si sy uf de Seck und i de Chrüme glägen und hei gschlafe bis uf wenigi, wo vor Durscht di ganzi Nacht nid Rueh gha hei. Gäge die het me sech jitz im Wohnstock ghörig verbarrikadiert. Eine vo de Hüniger isch hinder der Türen uf der Huet blibe, di andere sy i ds Müllers Stube. Da sy si um e riesige Bachofen ume gsässe, wo halb d’Stuben yne bouet gsi isch, und d’Mülleri und ds Käthi hei für Spys und Trank gsorget. D’Freud über das Zsämeträffen isch groß gsi. D’Müllersfrou het gmeint, der Oberscht sygi doch de gwüß e guete, daß er jitz no a se dänkt und ne di Hüniger gschickt heigi.

		Ds Käthi het brichtet, si heige sech hinecht scho der ganz Aben uf Lyb und Läbe gäge das Chriegsvolk müesse wehre, es wüssi emel nid, was no us ne worde wäri, wenn nid di Hüniger ne z’Hülf cho wäre.

		«Aber wüsset der, wäm’s hüt ds Läbe gchoschtet het?» erzellt jitz eine vo de Hüniger, «dem Chriseggle-Chrigel.»

		«Das wird öppe nid sy», meint d’Müllersfrou.

		«Ja wou wäger, dä het ietz sy Sach», bhertet der Schlupf-Ruedi.

		«Mer hei ne funge», fahrt der ander furt, «grad vori. Bi de letschte Hüser z’Dottiken änen isch er uf der Straß im Schnee gläge. Si hi nen auwäg erwütscht ab em Stäle!»

		«Ja», seit der Neueschwander, «u we si ne nid hinecht erwütscht hätte, so wär er my Tüüri morn a Gauge cho. Het er nid hinecht e Blessierte z’totgschlage!»

		Der Schlupf-Ruedi het welle ha, es syg nid der Chrigel gsi, wo das gmacht heig, aber di andere syn ihm alli über ds Muul gfahre, wohl, wohl, das syg der Chrigel gsi, 238 wär’s de sünsch wetti gmacht ha, öppis Verfluechts eso! Und der Köbi het gseit: «Sider däm, daß er gwüßt het, daß d’Chriseggle verbrunnen isch mitsamt allem gstolnige Guet, isch nümme guet gsi z’sy näben ihm. Er het e Gring gmacht wie ne lötige Tüüfel, u wenn er eim öppis het chönne z’leid tue, so het er’s gwüß gmacht.»

		D’Müllerslüt sy nid übel erstuunet gsi ob däm Bricht, und me het nen alles müesse brichte, was sünsch no z’Hünige gange sygi, sitdäm si vo dert furt gsi sy. «Di Junker sy der letscht Herbscht nüt cho ge jage», het’s gheiße, «es het guet ta, daß mer äine chly erchlopfet hei.»

		Ob däm Erzelle hei si völlig der Chrieg vergässe, bis es undereinisch wieder Lärme git dusse. Dä, wo Wacht gstanden isch, het mit öpperem ufbegährt, wo yne welle het. «Still!» seit der Müller, «losit!»

		Di Manne gryfe zu de Gwehr und mache sech parat zum Widerstand. Da gseht eine dür ds Fänschter e ganzi Abteilung Draguner i Reih und Glied vor em Huus.

		«Was söll das gä?» fragt me sech.

		Und im glychen Ougeblick wird e Leiteren a ds Vordechli under de Stubefänschter gleit, und eine i mene Fäderehuet chlopfet mit dem Dägen a ds Fänschter und rüeft: «Im Name vom Fäldmarschall-Lütenant d’Audanger! Tüet uuf!»

		Der Neueschwander Köbi ryßt ds Fänschter uuf, streckt sy Musketen usen und antwortet: «Abe! Oder es chönnti fähle!»

		Der Ma uf der Leitere — ’s isch en Offizier gsi — seit: «Bsinn di, was d’machsch!» Er wird zrügg grüeft und geit abe. Aber derfür rüeft en anderen us em Hof ufe: «Wenn dir nid weit ufmache d’Türe, bis i zelle zäche, mir azündten eue Mühli. Eine — zwöi — drü...»

		239 Jitz wird’s dem Müller aber doch uheimelig. Er stoßt der Köbi uf d’Syten und brüelet i Hof abe: «Was weit der?»

		«Das du channsch de ghöre», antwortet’s us em Fyschteren ufe, «vire — füfi — sechsi...»

		«Wartit! Wartit!» rüeft der Müller im Angschtschweiß — er het gseh, wie si mit brönnige Fackle fächte — «i chume». Zum Verdruß vo syr Hüniger Schutzmannschaft springt er zur Türe, ruumt wäg, was me derhinder ufbyget het, tuet uuf und ghört zelle: «Nüüni —.»

		«Halt! I chume. Was weit der?» Er geit über d’Schwellen und gspürt sech i de Füüscht vo nes paar Soldate. Me befiehlt, di Soldate vom Aargäuer-Regimänt söllen uf der Stell usecho uf Befähl vom Fäldmarschall-Lütenant. — Jitz was mache? Verläge hei si enanderen agluegt, bis der Müller vo dusse brüelet, si sölle doch um Gottswille cho. Uf das hi sy si eine nam anderen i Hof use, und dert het me se-n-als Meuterer verhaftet, ne d’Muskete wäggnoh und se dem capitaine d’Eclépens übergä. Es isch e settige Huufe Soldate dasume gstande, daß es ne nid emal ygfallen isch, sech zur Wehr z’setze. Jitz, wo si gseh, daß si verlore sy und me ne sogar d’Händ uf em Rügge bindet, hei si afa lamentieren und ufbegähre. «Und de üsen Oberscht? Löit is doch zu üsem Oberscht! Zum Oberscht Wendschatz! Är het üs dahäer gschickt.» — «Larifari», het’s gheiße, me wärd ne de z’Länzburg uf em Schloß säge, was si z’Othmarsinge z’tüe gha heige. Währeddäm me jede vo dene sächs amene Draguner a Bügel bunde het, het der Herr d’Eclépens se no churz usgfragt, wohär si sygen und was si hie welle heige. Du het er kommandiert: «En avant, 240 marche!» Und dür di bitterchalti Nacht hei si mit abgschnüerte Hände müesse näbe de Ryter här trabe. Es het se-n-alli dunkt, d’Finger früüre nen ab. «Ce n’est pas mal», het der Herr d’Eclépens vor sech ane gseit, wo-n-er ghört het, wohär di Manne chömen und daß es Freiwillige vom Ma vom Kätheli Willading syge. Er het’s vo der liechte Syte gnoh und sech amüsiert, dem Oberscht e Streich z’spile. Är sälber isch zu däm Transport usgläse worde, wil er der vorder Tag uf mene Rekognoszierungsritt isch verwundet worden und zmorndrisch nid zum Gfächt hätti chönnen usrücke.

		Wo si z’Länzburg acho sy, halberfroren und zum Zsämefalle müed, isch im Schloßhof viel Glöuf und Gstürm gsi, und dür nes Fänschter het me ne Huufen Offizier gseh pokulieren und se ghöre poleete. Si, di sächs Hüniger, sy i ne Chefi ygsperrt worde, wo si nümme hei chönne merke, ob’s Tag oder Nacht isch.

		D’Müllerslüt hei du zwar für e Räschte vo der Nacht bösdings Rueh gha, und am andere Morgen isch d’Ryterei abmarschiert. Wo ds Käthi gseit het, me sötti dem Oberscht Wendschatz chönne Bricht mache vo der Sach, es chönnti wohl eine vo dene Bursch i der Mühli ne ga sueche, het ihns der Vatter abrüelet: «Was Tüüfels chunnt der ächt no z’Sinn? Hescht no nid gnue vo däm Soldatepack? Mir wi froh sy, isch das Vouch ume furt u mir no am Läbe! — Myner Bursch giben i nid häre für so öppis.»

		Ds Käthi het gschwige. Aber der ganz Tag het’s ihm kei Rueh gla. Bald het’s a di sächs Hüniger dänkt, bald a Oberscht, und gmeint, wenn dä öppis wüßt vo der Gschicht, so hätt er doch Macht gnue, nen usez’hälfe.

		Chriegslärme het me der sälb Tag nid viel ghört; es 241 het gheiße, es ziej sech gäge Villmärgen übere. ’s isch Sunntig gsi, und die Lüt, wo no nes Hei gha hei, sy daheim bliben oder hei den unglückleche Nachbaren öppe chly gluegt z’hälfe. Jedefalls het me d’Nacht rüejiger gseh cho als der vorder Abe, wo me kei Stund gwüßt het, ob eim nid i der nächschte ds Dach über em Chopf i Füür ufgeit.

		Hingäge ds Müllers Käthi het nid guet gschlafe. ’s isch ihm geng gsi, es gang a menen Ort öppis nid Guets. Im Troum het es dem Oberscht sy Falbtschägg mit läärem Sattel gseh galoppiere. Und das het ihns gruusam plaget. D’Nacht het nid um welle. Chuum, chuum het d’Tagheiteri e chly dür di trüebe runde Schybli ynegschine, so isch ds Käthi uuf und het i Huus und Stall Hand agleit, nume damit öppis gangi, und jeden Ougeblick, wo’s niemer um sech gspürt het, isch es zu mene Dachguggeli uus ga luegen und lose. Und wie meh daß es glost het, descht meh isch’s ihm angscht worde. Es hätti nid chönne säge warum, ’s isch ihm eifach öppis Unguets vorgsi. Z’mittag het’s nid mögen ässe, und gredt het’s o nüt, göb wie bös d’Muetter ihns agluegt und ihns gfragt het, was o mit ihm syg. Si het di Urueh in ihm wohl gspürt, aber si het o nid gwüßt, was dermit afa.

		Gäge di drü am Namittag het men undereinisch der Donner vo grobem Gschütz ghört, vo Villmärge här. Da hei sech du di Gwundrige vüregla. Ds halb Dorf isch gäge ds Maiegrüen ufe gloffe, für öppis z’gseh. Aber im Sunneglanz uf de bländige Schneefälder het me neue nid viel chönnen erchenne. Ob em Dorf Villmärge, am Tannwald, het men öppis gseh glitzere, wahrschynlech Spieße. Vom Bäremooshubel isch Pulverdampf ufgstocket, und vo menen andere Punkt uus het me hienache 242 Wohle di bärnischi Ryterei a eim Huufe gseh stah. Si het aber gar kei Wank ta, so sträng si am Bäremoos pülveret hei.

		Währeddäm d’Lüt da gluegt hei und mit rot agloffene Gsichter im Schnee umetrappet sy, isch d’Müllersfrou wie nid gschyd um d’Mühli ume gloffen und het eismal über ds andere dem Käthi grüeft. Wo du afe der Müller vom Bord oben abe fragt: «Was wottsch, Änni?» rüeft si ufe: «Hesch es nüt gseh? — Jitz isch es gwüß wäger dervo glüffe, das Söumeitli, daß i no so säge.» Und wo si ds Bord uuf gchychet gsi isch, zum Chrischte, fahrt si furt: «Es het, so wahr daß i hie stange, geng no dä Oberscht im Chopf. Hesch es nüt gseh? — Du hättisch doch o chönne luege, we de doch hesch müesse go ge d’Gwungernase fuettere!» Ob em Chähre sy si du eis worde, der Müllerchnächt, der Joggi, uf d’Suechi z’schicke. Der Müller sälber isch o gange, aber er het nid so gleitig möge wie der Joggi. Dä isch i länge Gümpe Dottike zue gsprunge, und wo-n-er dert vor ds Dorf use chunnt, gseht er ds Käthi gäge Tannwald ufe loufe. Er springt ihm nachen, und wo-n-ers mit der Stimm het mögen errecke rüeft er ihm. Aber ds Käthi het derglyche ta, es ghör ne nid. Erscht am Waldsoum obe, wo-n-es e chly het müesse verschnupe, isch er ihm nachecho.

		«Wo wottsch uus? — Du loufsch jo wie ne Schelm. — Du söllisch enangerenah heicho! Si sueche di an allen Orte.»

		«So la se sueche! — I suechen öppis angers.»

		«Was de o?»

		«Chumm nume mit. Du gsehsch es de. Chumm nume, chumm!»

		«Du wirscht öppe nid welle go ge d’Nase zuehe ha 243 dert äne? — Das gspasset si nüt. Die schieße Chrugli!» «Äbe drum. Chumm, mer wei ne ga sueche.»

		«Wän de?»

		«He, der Oberscht, üsen Oberscht, wenn d’s wüsse witt. — Lue, es macht mer eso ne Chummer, i weiß gar nid, was i o ha. — Der Gottswille chumm, Joggi!»

		«Das isch nid dy Sach, Käthi. Chumm du hei u folg!» Statt wyter z’chähre, packt ds Käthi der Joggi bi der Hand und zieht ne nache. «Bis doch o nid so ne Höseler. Chumm, i gibe der nache, was d’nume witt, wenn d’mer ne hilfsch sueche. Süsch gangen i halt allei — mira!»

		Ohni ds Käthi het der Joggi nid hei welle, und so sy si du mitenandere wyter, inne dem Waldsoum nah, so daß si no hei chönnen über ds offene Fäld yne luege. Wie nächer si gäge Villmärge cho sy, descht größer isch der Lärme worde. Me het se-n-im Dorf z’huufeswys ghöre brüele. Öppe tuused Schritt hienache den erschte Hüser begägne si a nere Truppele Bärner Soldate, wo alli Gredi der Wald uuf gflohe sy.

		Verwunderet sy di Beide blybe stah und hei se vorby gla.

		«Si flieh», seit der Joggi, «das chunnt da nid guet. Mir wei o i Wald ufe!»

		I däm Ougeblick brüelet ds Käthi graduse: «Herr Jeses Gott und Vatter! lue — lue dert! — E myn Gott! Grad wie-n-i’s ertroumet ha!» Totebleich isch es näbe nere Tanne gstande, het sech mit eier Hand dranne gha und mit der anderen uf ds Fäld abe zeigt, wo i regellosem Galopp dem Oberscht Wendschatz sy große Falbtschägg mit läärem Sattel und verrissene Zügel vom Dorf här cho isch. Schier betöubt vor Etsetze sy si beidi da gstanden und hei sech ratlos agluegt, bis undereinisch ds 244 Käthi sech wieder zsämenimmt und seit: «Chumm, chumm, mer wei ne ga sueche!»

		Du sy si wyter. Aber ds Schieße, ds Brüel und ds Glöuf sy geng erger worde, und, göb si hei wellen oder nid, sy si vo de flüchtige, fluechende Bärner mitgrisse worde, der Bärg uuf, i Wald yne — si hei nid gwüßt, wohi.

		I der Meinung, si chöme de wyter oben am Bärg liechter und ungschore hinder ds Dorf Villmärge, wo si der Oberscht vermuetet hei, sy si hinder nere Truppele Fueßvolk dür ne Holzschleipfi uuf, wo’s ein alli Bott undenuusgnoh het. Di ungschicktere Lüt sy zrüggblibe — mängem drunder het dem Gstänkli nah der Branntewy d’Bei broche gha — und so isch alles dürenandere cho, und ds Käthi und der Joggi sy zmitts im Gstüchel inne gsi. Uf mene Bödeli, wo höchi Buechen ohni Underholz gstande sy, sy si uf ne große Huufe früschi Mannschaft gstoße, wo dert uf Befähl zum Vorrücke gwartet het. En Offizier vo de Flüchtige, dunkelrot vor Töubi, geit uf e Füehrer vo där Resärve zue und brüelet nen a:

		«Warum hocket dir da obe, wenn der doch gseht, daß mir nid möge gcho?»

		«I ha kei Befähl, vorz’rücke.»

		«Kei Befähl! — Isch das öppe nid Befähls gnue für ne rächtschaffene Ma, wenn er syni Kameraden i der Not gseht?»

		«Du hesch mi nüt z’brichte. Lue du zu dyne Lüte!» Jitz hei no anderi ds Muul dryghänkt, und nid viel het gfählt, so wäre si no handgmein worde. Da fahrt mit hässigem Chuten e Kanonechuglen obe dür ds G’äscht und sprängt e Hagel vo Spryßen uf di Mannschaft abe. Und e zwöiti Chugle fahrt zmitts i Huufen yne. Under gräßlechem Gschrei wälze sech ihrere zwee am Boden 245 ume. Und göb daß d’Füehrer öppis dergäge hei chönne tue, fat der Huufen a, sech uflöse. Zerscht sy numen einzelni de Flüchtige nachegstriche. Aber nah-ti-nah. isch alles dervo gloffe, geng gleitiger, je meh daß es i de Böume gchlepft und gchräschlet het.

		Vor em Wald, sytligen uf mene Hubel, isch grobs Gschütz gstande, aber niemermeh derby. Si hei kei Munition meh gha. Du sy es paar Lüt ga «reiche». Und wo si na nere halbe Stund nid ume da gsi sy, het men anderi Mannschaft nachegschickt. Und der Räschten isch du ungheißen um Munition uus, sobald di Katholische sech e chly besser hei ygschosse gha.

		Wohl sy da und dert chlyneri Trüppeli und vereinzelti Offizier dasume gfahren und hei mit brächendem Härz probiert, Schand und Schmach vo de bärnische Fahnen abz’wehre. Aber hütt het kei Stärn vo Buebebärg über Bärn glüüchtet. De meischten isch ds Läben a däm Tag grüüslech höch gstanden im Wärt.

		Bald isch ds Käthi allei mit sym zaghafte Begleiter im Wald gstande, und es isch ihns o Angscht acho. Vom Tal ufe het me geng no ds Brüel vo de Stürmende ghört, und gschosse hei si ohni Underbrächung. Derby het’s gfyschteret und isch je länger descht chelter worde.

		Ratlos hei si hinder nere große Bueche gwartet, bis ds Sunneliecht ganz erlöschen isch. Es isch du o im Tal stiller worde, und merkwürdigerwys isch kei Find der Bärg uuf cho. ’s isch alles im Dorf blybe stecke, us däm vier, füf mächtigi Füürsüülen ufgstige sy zur gruusige Belüüchtung vom Schlachtfäld, uf däm meh als füfhundert bravi Bärner i ihrem Bluet gläge sy, ohni der Troscht vo mene Sieg z’ha. Mänge, wo sech mit verschossene Glider i nes Huus verschloffe het, für nid müesse z’erfrüüre, 246 isch eländ i de Flammen umcho, verschwunde — verlore — vergässe!

		Aber der Oberscht Wendschatz het nid sölle vergässe sy. Sobald es stiller worden isch, sy ds Käthi und der Joggi dür e Wald ab. Bländet vom Füür sy si über mängi Wurzle gfallen und hei sech di chalte Händ bluetig gschundte. Am Waldsoum sy si blybe stah. Der Blick uf ds brönnende Dorf het se gstellt. Wie ne glüejigi Süüle het der Chilchsturm us de Rouchschwade vüregluegt. Mit grouehafter Rueh hei d’Flammen under glychmäßigem Chräschlen und Chrachen ihre Roub verzehrt und der Abfall i menen übermüetige Wirbel vo Funken über ds Schlachtfäld verstreut. Niemer het der Verwüeschtung gwehrt.

		Es het ds Käthi gschüttlet vor Jammer und Gruuse. Da ghört es us der Gäged ob Hilfike läng zogeni gräßlechi Jammertön, halb wie ne Stimm, halb wie Hornstöß. «Dert lige ’re gwüß no», seit es zum Joggi, «chumm, mer wei ga luege!» Und du sy si im Schyn vo der Brunscht dem Bord nah gloffe, bis si uf mene chlyne Vorsprung, wo der Schnee hundertfach verstampfet gsi isch und a mängem Ort dunkli Masse, wie möntschlechi Lyber gläge sy, e Hund mögen erchenne. Er isch mit yzogenem Stil und ygsunkene Hinderbei, halb gstande, halb gsässe, het d’Schnouze gredi ufe gstreckt und ghüület, daß es eim dür March und Bei gangen isch. Da chunnt dem Käthi z’Sinn: hei nid di Hüniger Bursche brichtet, der Oberscht heig sy Hund by sech? Es louft druuf zue und rüeft, wie-n-es albe z’Hünige dem Hund grüeft het: «Tigerli! Tigerli!» Und nid mängisch bruucht es z’rüefe, so schwygt das Tier, chunnt cho z’schlyche, schnuflet am Käthi und bricht under Wädelen und Sprüng i nes 247 Freudeghüül uus, das ds Käthi no zvollem us der Fassung bracht het. Es het nüt meh chönne säge, aber mit Schluchzen isch es dem Hund nache gloffe, ohni nume z’luege, ob der Joggi nachechömi. Und dert, wo vori der Hund ghüület het, dert uf däm Vorsprung ligt einen am Bode, i der erstarrete Hand e brochene Däge. Der Huet und ei Stifel hei gfählt. Di mächtige schwarze Haar hei sech uf em Schnee dütlech abzeichnet. «Das isch ne gwüß», seit ds Käthi, «hilf mer ne chly ufha!» Und wo si-n-ihm ds Gsicht gäge d’Röti zue chehre, da kennt’s nen ume, es isch der Oberscht gsi. «Er isch no warme», seit der Joggi, «i gloub er läbt no.» — «Meinsch?» fragt ds Käthi. «Wohl, i gloube’s sälber o. — Aber was wei mer jitz?» — «Da isch jitz bös z’hälfe.» Si hei um sech gluegt, wie wenn si irged e Hülf suechte, hei aber derby nüt anders etdeckt, als daß uf däm Hübeli und vo dert gäge ds Schloß Hilfike zue no mänge glägen isch; aber keine het es Glied grüehrt. Di meischte dervo sy wahrschynlich erfrore gsi, wenn si nid sünsch umcho gsi sy. Daß o der Jakob drunder gsi isch, hei si natürlech o nid gseh.

		«Mer wei öppe gäg eme Huus zue mit ihm», meint der Joggi, froh, daß si vo hie furt chönne. Si hei der Oberscht halb ufgstellt, der Joggi het sech vor ihm nidergla und nen uf sy breite Rügge gnoh, und du sy si uf em nächschte Fueßwäg wieder der Wald uuf, der «Tiger» halb erlächnet, aber mit byfälligem Wädele hinder ne här. Es isch e böse Transport gsi, und meh als einisch isch der Joggi mit syr Lascht uf de Chnöue gsi. D’Richtung hei si dasmal vo hinde müesse näh, nämlech so grad wie müglech vom Find ewäg, und so sy si öppe z’Mitternacht zu mene Burehof ob Seenge grate, wo Liecht gsi isch. Dert si si zueche mit dem Oberscht und hei ne 248 chönnen i d’Chuchi trage. Me het ne nid gärn ufta; aber wo si gseh hei, um was es z’tüe isch und gar du no vernoh hei, das syg der Oberscht vom Aargäuerregimänt, hei si du Füür agmacht und Milch überta. Si hei dem Oberscht Hand und Füeß griben und ne gluegt zum Läbe z’bringe, so guet si’s öppe verstande hei. Sobald er chly erwärmet isch, het er d’Ougen ufta, aber doch ds Käthi nid gschine z’kenne. Gäge Morge het er furchtbari Hueschtenafäll übercho und lut gschroue vor Weh. Er het mit der Hand uf d’Bruscht dütet und gschine ’s gärn z’ha, wo si-n-ihm d’Chleider ufta hei. Der Bruschtharnisch hei si-n-ihm scho dert abgschnallet, wo si ne gfunde hei. Ds Käthi het ne nachetreit, aber erscht jitze gseh, daß er uf der rächte Syten ygschlagen isch gsi. Jitz hei si du o am Lyb der Schade gfunde: e ganz e chlyni offeni Wunde, aber offebar isch der Bruschtchorb sytligen arg verschlage gsi. Si hei drüber hin und här grate, wie’s chönnti gange sy; di einte hei gmeint, er heig eis mit mene Morgestärn übercho, di andere sy der Ansicht gsi, e Stückchugle heig ne gstreift, bloßi Mannschraft hätt der Harnisch nid so verschmätteret. Unermüedlech het ds Käthi mit chalten Umschleg gluegt d’Hitz vo der Wunde z’dämpfe, und derby het es ds Gsicht vo sym liebe, verehrte Herr nid us den Ouge gla.

		Am Morge het ds Käthi der Joggi heigschickt, er söll ga Bricht mache. Si hein ihm der Hund welle mitgä; aber dä isch mit keir Gwalt vo sym Meischter gsi furtz’bringe. D’Lüt vom Huus hei ihre Hüeterbueb ga Länzburg uf ds Schloß gschickt, ga säge, der Oberscht Wendschatz ligi hie.

		Underdessen isch der Verwundet zue sech cho. Aber gredt het er nüt. Uf syne Zügen isch bitters Weh gläge. 249 Ds einzige, was er vo sech gä het, isch gsi, daß er dem Käthi d’Hand drückt und ihm gseit het: «Käthi — gäll? — Dank heigisch, Käthi», und später het er gfragt, wo-n-er sygi; aber er het’s nid gschine z’begryfe, wo men ihm’s erklärt het.

		Atelos isch der Hüeterbueb z’Länzburg aglanget. Aber uf ds Schloß z’cho, wie men ihm befole het, isch nid so liecht gange. Di ganzi gschlageni Armee isch i der Stadt zsämegloffe, i weler Stimmung und Verfassung, cha me sech dänke. Alles het na Spys und Trank brüelet und irgedwo a d’Wermi welle. Und derby het me jeden Ougeblick druuf müesse gfasset sy, daß der Find arückt. D’Generalität het gluegt Ornig z’schaffe. Me het neui Waffen usteilt und di verschidene Fähnli wieder formiert. Daß me da nid jede Stürmi i ds Schloß ufe gla het, versteit sech vo sälber, und o für e Hüeterbueb hätti sech d’Fallbrügg nid ufta. Glücklecherwys het er aber Soldate vom Länzburger Fähnli gfunde, Seengener, wo-n-er gkennt het, und die hei’s du ihrnen Offizier wytergseit. So isch der Bricht, wo der Oberscht ligi, doch du i ds Schloß ufecho und het dert e großen Ydruck gmacht. Der Herr vo Graviseth isch uf der Stell mit Mannschaft ufbroche, sy Fründ cho sueche. Er isch furchtbar übernoh gsi vom Zuestand, i däm er ne gfunde het. Mit Müej nume het er sech ebha, nid i Tränen usz’bräche, isch doch dem Oberscht der Tod uf d’Stirne gschribe gsi. Me het ne na sym Begähre gfragt, und der Oberscht het gseit, er möchti hei, wenn’s müglech wär. Für alli Fäll het er Frou und Chind dem Fründ a ds Härz gleit und o ds Mühlikäthi. «Ohni das brave Meitschi wär i erfrore», het er gseit.

		Ja, der Liebegger isch nid übel verwunderet gsi, di 250 schöni Müllerstochter vo Hünige da z’finde. Er het sech zwar jitze bsunne, daß der Oberscht synerzyt im Aargäu e Mühli gsuecht het. Er het sech gfragt, wie-n-er dem Mitschi sy Tat chönnti belohne, isch aber uf nüt Vernünftigs cho. Daß es keis Gäld anähmi, het er wohl dänkt, und ds Käthi het’s o mit Etrüschtung vo sech gwise, wo-n-er’s gfragt het.

		«Nei», het es zum Liebegger gseit, «aber wenn Dir mer öppis z’lieb tue weit, wo ganz gwüß o üsem Herr Oberscht söll z’guet cho, so leget es guets Wort y für üser Hüniger-Bursch, wo z’Länzburg i der Chefi sy.»

		Da het der Oberscht der Chopf uuf. «Was für Hüniger?» fragt er. Und jitz het ds Käthi erzellt, was di vorderi Nacht i der Mühli z’Othmarsinge gscheh isch.

		«Löit mer die use!» seit der Oberscht zum Herr vo Graviseth, «das sy myni, und zwar Freiwilligi.»

		Der Liebegger meint, wenn d’Waadtländer se-n-ybracht heige, so wärdi scho ender öppis für se-n-usz’richte sy. Der Oberscht isch ungeduldig worde, het gseit, si welle jitz da furt und ga Länzburg, es löj ihm nid Rueh, bis er wüssi, daß di Lüt wieder uf freiem Fueß syge. So het me du ne Schlitten uftriben und der Oberscht bhuetsam ga Länzburg yne gfüehrt. Der Herr vo Graviseth und ds Käthi sy näb em Schlitte här gloffe, ohni mängs Wort z’verlüüre. Jede Ruck, wo der Schlitte gmacht het, isch dem Verwundete zur Marter worde. Und derby isch er geng klarer zum Bewußtsy cho. Er het sech jitz wieder bsunne, was geschter gscheh isch, wie-n-er unzähligimal bärguuf und bärgab gritten isch, wie-n-er vergäbe na höchere Befählshaber usgluegt het, wie-n-er geng einsamer worden isch, wie-n-er i der höchschte Not und Drangsal vom Gfächt a ds Ehrgfüehl und a 251 Patriotismus vo de Soldaten appelliert, ne schier der Gottswillen aghalte het, si söllen ihri Fahne nid im Stich la, lieber mit Ehren uf em Platz blybe, als e bärnischi Niderlag überläbe. Und wo si wieder uschlüssig worde sy und der Bärg uuf hei welle flieh, da isch er no einisch uf ne Vorsprung vüre gritte, ganz allei, het ne zuegrüeft, mit dem Däge gwunken und uf en astürmende Find zeigt, da isch es gscheh — was, isch ihm nid klar gsi. Nume das het ihm no düredämmeret, daß er mit dem Gedanke, er heig sys Wort yglöst, i Schnee gfallen isch, daß es ihm gsi isch, sy Frou stand vor ihm und lueg ne mit Stolz und Bewunderung a. Du isch es fyschter worden um ihn.

		Jitz hei ne wohl z’momäntewys d’Schmärze gmacht ufz’schreie, aber ihm isch es trotzdäm herrlecher z’Muet gsi als je, wenn er im volle Gnuß vo syr jugedleche Gsundheit ga Bärn yne gritten isch. Kei siegryche Triumphator hätti ne stolzeren Yzug i d’Stadt Länzburg chönne halten als är mit dem Räschtli vo Läbeschraft, wo grad no het möge recke, für der Widerschyn vo sym Helderuehm uf de Gsichter vo dene z’gseh, die-n-ihm nid trouet und nid gloubt gha hei. — Chan es im möntschleche Läbe ne größere, herrlecheren Ougeblick gä, als dä, i däm me zu sym Volk darf säge: mir isch nüt meh blibe, ’s isch alles eues? — Frylech, no besser wär es, wenn sech alli uf ds Mal i däm Bewußtsy chönnte freue, wenn ds gmeinsam Opfer zum Sieg gfüehrt hätti. Aber einisch allei, het dä, wo sy Wäg einsam het müesse zrügglege, o allei ds Rächt uf e Triumph vo syr vollbrachte Pflicht. — Under dene Gedanken isch dem Oberscht Wendschatz sys Gmüet fridlech und heiter worde, häll wie der blau Winterhimmel, vor däm jitze d’Zinne vo Länzburg ufgstige sy.

		252 Mänge, wo däm chlyne Zug begägnet isch, het en unuuslöschlechen Ydruck dervotreit. Dä stärbend Chriegsma uf em nidere Holzschlitte, ds chummervolle Gsicht vo sym Fründ und di stilli Majeschtät vom Käthi, wo der ander Wächter vo Hünige, der Hund, nachegfüehrt het. Wo öppen am Wäg Soldate gstande sy oder ander Lüt, da hei si d’Hüet abgnoh und mit Ehrerbietung der Verwundet und syni Begleiter betrachtet.

		Vor em Stadttor begägne si dem General von Erlach, wo mit sym ganze Stab zur Muschterung vo der retablierten Armee usrytet, e stattlechi Gsellscheft. Me hätti chönne meine, es sygen alles altersgraui Manne, wil ne ds Biecht Haar und Bart versilberet het. Di matti Winter-Morgesunne hingägen isch uf unversehrti Harnische, unverrißni Schärpe, unverstrubleti Huetfädere gfalle.

		Der General, voll Gram und Groll über e bishärige Verlouf vo däm ungfreute Fäldzug, innerlech zerrissen und verstimmt, isch vo der Begägnung betroffe gsi. Er pariert sys Pfärd, springt ab und chunnt dem Oberscht Wendschatz cho d’Hand gä. «Es isch mer leid, Herr Oberscht», het er gseit, «daß Dir Ech nid für ne rüehmlecheri Aktion heit chönnen ysetze, aber i danken Ech pärsönlech und im Name vo der Regierung für Eui heldemüetigi Haltung.» Der General nimmt sy eigeti Halschetti ab und leit se dem Oberscht uf d’Bruscht, wo i der inneren Ufregung no einisch so schwär g’arbeitet het. Aber viel tuusedmal schöner als das Guld hei däm Oberscht syni dunklen Ouge glänzt, wo-n-er sech müehsam ufrichtet und vor däm versammlete Chriegsrat dem General antwortet, währed syni halb erstarrete Händ glychgültig i di schöni Chetti gryfe:

		«Danket Gott für di Niderlag, Herr General! Es isch 253 guet so. E Sieg wär üsem Vatterland jitz zum Verderbe worde. Ohni Demüetigung kei Ufschwung, ohni Nacht kei Morge! — Das isch my Troscht. Und es isch my letschti Freud i däm Läbe, daß i das vor Euch allne mit mym Härzbluet ha dörfe besigle.»

		Alli di Herre hei, wie der General sälber, still und gschlage vor sech abegluegt. Und het o i mängem der Stolz sech ufböumt gäge di Wort, so het doch der Zuestand, i däm der Oberscht daglägen isch, jede Widerspruch unmüglech gmacht.

		Der General het, bevor er wieder ufgsässen isch, der Oberscht Wendschatz na syne Wünsche gfragt und befole, me söll uf der Stell di sächs Hüniger usela und se mit dem Oberscht heischicke. Dem Herr vo Graviseth het er uftreit, der Oberchirurg la z’rüefen und für alles Nötige z’luege, damit dem Verwundete ja nüt a der Pfleg fähli.

		Der General und syni Lüt sy mit gsänkte Blicke wyter gritte, und der Herr vo Graviseth isch mit sym Transport dür ds Stadttor yne. Jitz merkt men undereinisch, daß ds Mühlikäthi nienemeh umewäg isch. Es het bi der Begägnung mit dene große Herre gfunde, da ghöri äs nid häre. I aller Stilli isch es hinder de gwunderige Lüte, wo zringsetum gstande sy, verschwunde. Es het zwar nid im Sinn gha, so ohni allen Abschid heiz’loufe; aber wo-n-es den andere voruus dür d’Stadt louft, begägnet’s sym Vatter, wo mit uwirsche Schritten und stächige Blicken uf ihns zuechunnt. «So», het er ihn’s agruret, «han di ändlech, du Landstrychere du!»

		Ds Käthi het ne grüeßt, aber sünsch keis Wort gseit. Es isch mit dem Vatter heigange, het vor sech anebriegget und sech albeneinisch d’Ougen usgwüscht. Nam erschte 254 Zorn hätti’s du der Müller doch wundergnoh, was eigetlech gange sygi, aber er het’s dem Meitschi i däm Ougeblick nid welle z’lieb tue, e Spur vo Interesse z’zeige. Erscht churz vor Othmarsinge chan er sech nümmen ebha z’frage: «Isch er tot?» — «Nei, Vatter», antwortet ds Käthi, «aber wenn mir ne nid gsuecht und gfunde hätte, so wär er erfrore. Er isch bös blessiert und macht’s allwäg nümme lang. Jitz wei si ne heibringe.» «Uf Hünige?» fragt der Vatter. «Ja», fahrt ds Käthi furt. «Weisch, Vatter, es isch mer leid, daß i furtglüffe bi und ech dermit Chummer anegmacht ha. Aber i hätti’s nid über mi bracht, ne dert la zgrundz’gah. Das hätti er nid verdienet. Dä Ma het’s guet mit üs gmeint, und wär är nid für di ygstande, Vatter, i weiß nid, wo mer ietz wäre. Lue, i ha mängs ghört im Schloß. I cha nid säge, wie froh daß i bi, daß i ietz no öppis Guets an ihm ha dörfe tue für di. Zürn mer nume nüt dessitwäge!»

		Der Müller het gschwige; aber i sym Innere het’s grumoret.

		Wo si i der Mühli acho sy und d’Muetter vor Töubi gwaggelet und na Worte gsuecht het, für über ds Käthi härz’falle, da chunnt ere der Müller derzwüsche: «Änni, mach mer ds Wattseckli zwäg, i wott furt.»

		D’Muetter macht Ouge wie Pfluegsredli und fragt: «Wohi?»

		«Uf Hünige, mit dem Oberscht.»

		«Du wirscht mer däich ietz öppis Narrochtigs eso weuen agä!»

		«Da git’s nüt meh z’chähre. Mach ume, mach!»

		Und wo d’Muetter no nid het welle dra gloube, seit er: «I bi de nonit dä, wo der mi derfür heit. — Se, mach ietz, daß ’s rückt, i wott fahre!»

		255 Da fallt ihm ds Käthi um e Hals: «Vatter, Vatter! Ietz bisch mer no einisch so lieb!»

		«Hör», seit er, «la mi sy, i mueß machen u gah!»

		Und göb was d’Muetter no het gha y’zrede, ds schönschte Gschirr het me vüregnoh, putzt und gsalbet. Und na der Suppen isch der Müller mit mene Schlitte voll Strou und Bettzüüg ga Länzburg yne gfahre.

		Underdesse het du der Herr vo Graviseth scho für ne Schlitten und Bspannung zur Wyterreis gsorget gha. Aber der Müller het nid lugg gla, bis me sy Hülf agnoh het. «Un i tue’s nid angers», het er gseit. Und der Oberscht sälber het gseit, me söll ihm jitz das no z’lieb tue.

		Der Oberchirurg het dem Liebegger gä z’verstah, wenn si der Oberscht no läbig welle heibringe, so sölle si sech nid länger versuume. Und so isch me no am glyche Tag ufbroche; nadäm d’Frou Landvögti Tribolet vergäbe dem Oberscht zuegredt het, er söll doch uf ds Schloß cho und sech dert la uspflege, statt bi där Chelti so wyt z’reise.

		Der Liebegger isch voruusgritte, für Nachtquartier z’bstelle, währed der Müller gfüehrt und di sächs junge Hüniger der Schlitte z’Fueß begleitet hei.

		Für en Oberscht het das längi Lydestage gä. Aber i sym Inneren isch es Liecht ufgange, das ihm ds Ergschten erträglech gmacht het. No nie isch ihm e gwüssi Wäsesverwandtschaft mit sym himmlischen Erlöser so zum Bewußtsy cho wie jitze, wo-n-er na mene schynbar fruchtlose Läbe voll Liebi und treuer Pflichterfüllung verschmätteret daglägen isch und schwär glitte het. Frylech, i den Ouge vo de Möntschen isch är e brochne Ma gsi, wo der Wäg verfählt het. — Isch das öppen anders 256 gsi bim Heiland? Und drum isch der Oberscht mit wundervollem Fride sym Schicksal etgägegange. Er isch sicher gsi, daß alli Sünd vo sym eigete Läbe ne nid dranne chönni hindere, sech däm i d’Arme z’wärfe, däm sys Byspil ihn gleitet het. Es tuet kei Freud uf Ärde so wohl, wie ds Gfüehl, daß me würklech und wahrhaftig zugunschte vo syne Mitmöntsche glitte heig. Das verryßt d’Wulke, das tuet der Himmel uuf über brochene Härze.

		Wo si ga Burdlef cho sy, isch dem Oberscht e Brief bracht worde vo der Frou Seckelmeischter Willading. Si het ihm gschribe, d’Frou Kätheli heig e Bueb übercho. Es sygi guet gange.

		Der Oberscht het der Brief i der zitterige Hand la sinken und lang nüt gseit. Freud und Weh hei ne glychzytig übernoh. Ändlech rüeft er der Liebegger a ds Bett und seit ihm: «Wenn’s sötti gscheh, daß i-n-eres nümme sälber cha säge, so richtet Dir ere’s de uus, gället: Säget myr Frou» — hie het der Oberscht nid wyter chönne rede, erscht na nes paar Minute fahrt er wyter — «säget myr Frou, si söll Gott danke, si heigi ds gröscht Opfer bracht i däm Chrieg — aber si söll tapfer blybe, mer syge beidi völlig eis worden im Lyde — alli beidi völlig eis mit Ihm.» Er het mit der Hand zum Himmel zeigt. Na mene Chehrli seit er no einisch mit lüüchtendem Blick: «Ja, Gott sei Dank, der uns den Sieg gegeben durch unsern Herrn Jesum Christum! — Völlig eis!»

		Später seit er du no zum Herr vo Graviseth: «Si fragt nam Name für dä Bueb — si weiß halt nid, daß i scho heichume. Wenns der Frou rächt isch, so söll er heiße Bernhard Christoph. Er söll se-n-übere trage dür d’Trüebsal und söll i Gottes Chraft o einisch hälfen übere trage sys Vatterland — dür e breite Strom.»

		257 Zmorndrisch sy si vo Burdlef dür ds Ämmetal uuf und über Walkringe. Es het liecht gschneit, und d’Chelti het nahgla.

		Der Liebegger isch wieder voruusgritte, für z’Hünige ga z’brichte, si chöme. Wie ne Füürlouf het sech di Botschaft verbreitet, bis ga Dießbach abe. «Si bringe der Oberscht», het’s vo Huus zu Huus gheiße, so daß sech im Louf vom Namittag e Mängi Gwundrigi zum Schloß zueche gla hei. Und ihrere nes paar, drunder der Pfarrer und der Stulle-Hans-Ueli, sy dem Transport gäge Höchstetten ufen etgäge gange. Grad vor em Dörfli Konolfinge sy si-n-ihm begägnet. Der Müller-Chrischte het ghalte, und me het sech mit Freude grüeßt. Der Pfarrer het dem Oberscht welle d’Hand drücke. Me schlat d’Blache, wo si wäg em Schnee über em Schlitte hei ufgspannet gha, zrügg. Da blybt der Pfarrer wie vom Donner erschrocke stah. Der Oberscht Bernhard Wendschatz isch tot gsi.

		Uf en erschte Schräcke hi drückt er sym Fründ, däm di früschi chreftigi Farb no nid us em Gsicht isch gwiche gsi, d’Ouge zue. Di andere sy alli stumm und nidergschlage drum ume gstande. Dem Hans-Ueli vom Stulle sy d’Tränen i Bart abe gloffe. Sobald der Pfarrer gspürt het, daß dem Oberscht syni Ouge gschlosse blybe, isch er e Schritt zrügg, het d’Händ über e Toten usbreitet und gseit: «Hinweggerissen bist du aus dem Lande der Lebendigen. Du hast dein Leben zum Opfer begeben für dein Volk. Der Herr aber hat dir Samen erweckt und Sein Vornehmen wird durch deine Hand fortgehen. Amen.»

		Ohni wyter es Wort z’verlüüre, hei si langsam, langsam d’Fahrt furtgsetzt. Di stattleche Roß hei sech nume 258 mit Müej la zrüggha, wo si vor sech im Tal ds Schloß und di alti Mühli gseh hei. Es sy keini Blueme dagsi zum Schmuck vo der Lych; aber d’Abedsunne het ihres Guld, ihre Rosehuuch über d’Schneefälder usgschüttet, und hinden im Tal isch ds Stockhorn i herrlechem Purpur erschine. Fride het alles g’atmet, stille, heilige Fride, wie under heiße Tränen o d’Bruscht vo der Frou Kätheli, wo der Herr vo Graviseth ere der letscht Grueß vo ihrem treue, tapfere Ma bracht het.

		Zwee Tag nachhär hei d’Glogge vo Dießbach dem Oberscht i ds Grab glütet, währed der Töldi als Junker vo Hünigen a der ruuche Hand vom Stulle-Hans-Ueli vor der usgsöhnte Buursami här sym Vatter ds letschte Gleit gä het.





